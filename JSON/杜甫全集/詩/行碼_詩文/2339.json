{
    "〚2339:1〛": "2339 柟樹爲風雨所拔歎",
    "〚2339:2〛": "",
    "〚2339:3〛": "倚江柟樹草堂前，故老相傳二百年。",
    "〚2339:4〛": "誅茅卜居總爲此，五月髣髴聞寒蟬。",
    "〚2339:5〛": "東南飄風動地至，江翻石走流雲氣。",
    "〚2339:6〛": "幹排雷雨猶力爭，根斷泉源豈天意。",
    "〚2339:7〛": "滄波老樹性所愛，浦上童童一青蓋。",
    "〚2339:8〛": "野客頻留懼雪霜，行人不過聽竽籟。",
    "〚2339:9〛": "虎倒龍顚委榛棘，淚痕血點垂胸臆。",
    "〚2339:10〛": "我有新詩何處吟，草堂自此無顏色。"
}
