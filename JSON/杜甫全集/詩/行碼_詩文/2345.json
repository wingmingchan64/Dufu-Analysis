{
    "〚2345:1〛": "2345 茅屋爲秋風所破歌",
    "〚2345:2〛": "",
    "〚2345:3〛": "八月秋高風怒號，卷我屋上三重茅。",
    "〚2345:4〛": "茅飛度江灑江郊，高者挂罥長林梢，",
    "〚2345:5〛": "下者飄轉沉塘坳。",
    "〚2345:6〛": "南村羣童欺我老無力，忍能對面爲盜賊，",
    "〚2345:7〛": "公然抱茅入竹去。",
    "〚2345:8〛": "脣焦口燥呼不得，歸來倚杖自歎息。",
    "〚2345:9〛": "俄頃風定雲墨色，秋天漠漠向昏黑。",
    "〚2345:10〛": "布衾多年冷似鐵，嬌兒惡臥踏裏裂。",
    "〚2345:11〛": "牀牀屋漏無乾處，雨腳如麻未斷絕。",
    "〚2345:12〛": "自經喪亂少睡眠，長夜霑濕何由徹？",
    "〚2345:13〛": "安得廣廈千萬間，大庇天下寒士俱歡顏，",
    "〚2345:14〛": "風雨不動安如山。",
    "〚2345:15〛": "嗚呼！",
    "〚2345:16〛": "何時眼前突兀見此屋，吾廬獨破受凍死亦足。"
}
