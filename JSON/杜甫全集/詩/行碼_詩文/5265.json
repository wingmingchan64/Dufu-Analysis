{
    "〚5265:1〛": "5265 錦樹行",
    "〚5265:2〛": "",
    "〚5265:3〛": "今日苦短昨日休，歲云暮矣增離憂。",
    "〚5265:4〛": "霜凋碧樹作錦樹，萬壑東逝無停留。",
    "〚5265:5〛": "荒戍之城石色古，東郭老人住青丘。",
    "〚5265:6〛": "飛書白帝營斗粟，琴瑟几杖柴門幽。",
    "〚5265:7〛": "青草萋萋盡枯死，天馬跛足隨氂牛。",
    "〚5265:8〛": "自古聖賢多薄命，姦雄惡少皆封侯。",
    "〚5265:9〛": "故國三年一消息，終南渭水寒悠悠。",
    "〚5265:10〛": "五陵豪貴反顚倒，鄕里小兒狐白裘。",
    "〚5265:11〛": "生男墮地要膂力，一生富貴傾家國。",
    "〚5265:12〛": "莫愁父母少黃金，天下風塵兒亦得。"
}
