{
    "〚4501:1〛": "4501 醉爲馬墜羣公攜酒相看",
    "〚4501:2〛": "",
    "〚4501:3〛": "甫也諸侯老賓客，罷酒酣歌拓金戟。",
    "〚4501:4〛": "騎馬忽憶少年時，散蹄逬落瞿塘石。",
    "〚4501:5〛": "白帝城門水雲外，低身直下八千尺。",
    "〚4501:6〛": "粉堞電轉紫遊韁，東得平岡出天壁。",
    "〚4501:7〛": "江村野堂爭入眼，垂鞭嚲鞚凌紫陌。",
    "〚4501:8〛": "向來皓首驚萬人，自倚紅顏能騎射。",
    "〚4501:9〛": "安知決臆追風足，朱汗驂驔猶噴玉。",
    "〚4501:10〛": "不虞一蹶終損傷，人生快意多所辱。",
    "〚4501:11〛": "職當憂戚伏衾枕，況乃遲暮加煩促。",
    "〚4501:12〛": "朋知來問腆我顏，杖藜強起依僮僕。",
    "〚4501:13〛": "語盡還成開口笑，提攜別掃清谿曲。",
    "〚4501:14〛": "酒肉如山又一時，初筵哀絲動豪竹。",
    "〚4501:15〛": "共指西日不相貸，喧呼且覆杯中淥。",
    "〚4501:16〛": "何必走馬來爲問，君不見嵇康養生被殺戮。"
}
