{
    "〚0608:1〛": "0608 驄馬行[太常梁卿敕賜馬也。李鄧公愛而有之，命甫製詩]",
    "〚0608:2〛": "",
    "〚0608:3〛": "鄧公馬癖人共知，初得花驄大宛種。",
    "〚0608:4〛": "夙昔傳聞思一見，牽來左右神皆竦。",
    "〚0608:5〛": "雄姿逸態何𡺚崒，顧影驕嘶自矜寵。",
    "〚0608:6〛": "隅目青熒夾鏡懸，肉騣碨礧連錢動。",
    "〚0608:7〛": "朝來久試華軒下，未覺千金滿高價。",
    "〚0608:8〛": "赤汗微生白雪毛，銀鞍卻覆香羅帕。",
    "〚0608:9〛": "卿家舊賜公能取，天廏眞龍此其亞。",
    "〚0608:10〛": "晝洗須騰涇渭深，朝趨可刷幽幷夜。",
    "〚0608:11〛": "吾聞良驥老始成，此馬數年人更驚。",
    "〚0608:12〛": "豈有四蹄疾於鳥，不與八駿俱先鳴。",
    "〚0608:13〛": "時俗造次那得致，雲霧晦冥方降精。",
    "〚0608:14〛": "近聞下詔喧都邑，肯使騏驎地上行？"
}
