{
    "〚2988:1〛": "2988 冬狩行[時梓州刺史章彝兼侍御史留後東川]",
    "〚2988:2〛": "",
    "〚2988:3〛": "君不見東川節度兵馬雄，校獵亦似觀成功。",
    "〚2988:4〛": "夜發猛士三千人，清晨合圍步驟同。",
    "〚2988:5〛": "禽獸已斃十七八，殺聲落日迴蒼穹。",
    "〚2988:6〛": "幕前生致九青兕，馲駝𡾋峞垂玄熊。",
    "〚2988:7〛": "東西南北百里間，髣髴蹴踏寒山空。",
    "〚2988:8〛": "有鳥名鸜鵒，力不能高飛逐走蓬。",
    "〚2988:9〛": "肉味不足登鼎俎，胡爲見羈虞羅中？",
    "〚2988:10〛": "春蒐冬狩侯得同，使君五馬一馬驄。",
    "〚2988:11〛": "況今攝行大將權，號令頗有前賢風。",
    "〚2988:12〛": "飄然時危一老翁，十年厭見旌旗紅。",
    "〚2988:13〛": "喜君士卒甚整肅，爲我迴轡擒西戎。",
    "〚2988:14〛": "草中狐兔盡何益？天子不在咸陽宮。",
    "〚2988:15〛": "朝廷雖無幽王禍，得不哀痛塵再蒙！",
    "〚2988:16〛": "嗚呼！得不哀痛塵再蒙！"
}
