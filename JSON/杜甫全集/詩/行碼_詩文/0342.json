{
    "〚0342:1〛": "0342 麗人行",
    "〚0342:2〛": "",
    "〚0342:3〛": "三月三日天氣新，長安水邊多麗人。",
    "〚0342:4〛": "態濃意遠淑且眞，肌理細膩骨肉勻。",
    "〚0342:5〛": "繡羅衣裳照暮春，蹙金孔雀銀麒麟。",
    "〚0342:6〛": "頭上何所有？翠爲㔩葉垂鬢脣。",
    "〚0342:7〛": "背後何所見？珠壓腰衱穩稱身。",
    "〚0342:8〛": "就中雲幕椒房親，賜名大國虢與秦。",
    "〚0342:9〛": "紫駝之峯出翠釜，水精之盤行素鱗。",
    "〚0342:10〛": "犀箸厭飫久未下，鸞刀縷切空紛綸。",
    "〚0342:11〛": "黃門飛鞚不動塵，御廚絡繹送八珍。",
    "〚0342:12〛": "簫鼓哀吟感鬼神，賓從雜遝實要津。",
    "〚0342:13〛": "後來鞍馬何逡巡，當軒下馬入錦茵。",
    "〚0342:14〛": "楊花雪落覆白蘋，青鳥飛去銜紅巾。",
    "〚0342:15〛": "炙手可熱勢絕倫，愼莫近前丞相嗔。"
}
