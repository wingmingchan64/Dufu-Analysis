{
    "〚3396:1〛": "3396 狂歌行贈四兄",
    "〚3396:2〛": "",
    "〚3396:3〛": "與兄行年校一歲，賢者是兄愚者弟。",
    "〚3396:4〛": "兄將富貴等浮雲，弟切功名好權勢。",
    "〚3396:5〛": "長安秋雨十日泥，我曹鞴馬聽晨雞。",
    "〚3396:6〛": "公卿朱門未開鎖，我曹已到肩相齊。",
    "〚3396:7〛": "吾兄睡穩方舒膝，不韈不巾踏曉日。",
    "〚3396:8〛": "男啼女哭莫我知，身上須繒腹中實。",
    "〚3396:9〛": "今年思我來嘉州，嘉州酒重花繞樓。",
    "〚3396:10〛": "樓頭喫酒樓下臥，長歌短詠還相酬。",
    "〚3396:11〛": "四時八節還拘禮，女拜弟妻男拜弟。",
    "〚3396:12〛": "幅巾鞶帶不挂身，頭脂足垢何曾洗。",
    "〚3396:13〛": "吾兄吾兄巢許倫，一生喜怒常任眞。",
    "〚3396:14〛": "日斜枕肘寢已熟，啾啾喞喞何爲人？"
}
