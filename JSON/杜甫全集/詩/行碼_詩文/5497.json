{
    "〚5497:1〛": "5497 惜別行送向卿進奉端午御衣之上都",
    "〚5497:2〛": "",
    "〚5497:3〛": "肅宗昔在靈武城，指揮猛將收咸京。",
    "〚5497:4〛": "向公泣血灑行殿，佐佑卿相乾坤平。",
    "〚5497:5〛": "逆胡冥寞隨煙燼，卿家兄弟功名震。",
    "〚5497:6〛": "麒麟圖畫鴻雁行，紫極出入黃金印。",
    "〚5497:7〛": "尙書勳業超千古，雄鎭荆州繼吾祖。",
    "〚5497:8〛": "裁縫雲霧成御衣，拜跪題封向端午。",
    "〚5497:9〛": "向卿將命寸心赤，青山落日江潮白。",
    "〚5497:10〛": "卿到朝廷說老翁，漂零已是滄浪客。"
}
