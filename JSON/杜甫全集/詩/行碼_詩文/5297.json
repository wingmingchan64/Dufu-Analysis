{
    "〚5297:1〛": "5297 可歎",
    "〚5297:2〛": "",
    "〚5297:3〛": "天上浮雲如白衣，斯須改變如蒼狗。",
    "〚5297:4〛": "古往今來共一時，人生萬事無不有。",
    "〚5297:5〛": "近者抉眼去其夫，河東女兒身姓柳。",
    "〚5297:6〛": "丈夫正色動引經，酆城客子王季友。",
    "〚5297:7〛": "羣書萬卷常暗誦，《孝經》一通看在手。",
    "〚5297:8〛": "貧窮老瘦家賣屐，好事就之爲攜酒。",
    "〚5297:9〛": "豫章太守高帝孫，引爲賓客敬頗久。",
    "〚5297:10〛": "聞道三年未曾語，小心恐懼閉其口。",
    "〚5297:11〛": "太守得之更不疑，人生反覆看亦醜。",
    "〚5297:12〛": "明月無瑕豈容易？紫氣鬱鬱猶衝斗。",
    "〚5297:13〛": "時危可仗眞豪俊，二人得置君側否？",
    "〚5297:14〛": "太守頃者領山南，邦人思之比父母。",
    "〚5297:15〛": "王生早曾拜顏色，高山之外皆培塿。",
    "〚5297:16〛": "用爲羲和天爲成，用平水土地爲厚。",
    "〚5297:17〛": "王也論道阻江湖，李也丞疑曠前後。",
    "〚5297:18〛": "死爲星辰終不滅，致君堯舜焉肯朽？",
    "〚5297:19〛": "吾輩碌碌飽飯行，風后力牧長回首。"
}
