{
    "〚5661:1〛": "5661 歲晏行",
    "〚5661:2〛": "",
    "〚5661:3〛": "歲云暮矣多北風，瀟湘洞庭白雪中。",
    "〚5661:4〛": "漁父天寒網罟凍，莫徭射雁鳴桑弓。",
    "〚5661:5〛": "去年米貴闕軍食，今年米賤大傷農。",
    "〚5661:6〛": "高馬達官厭酒肉，此輩杼軸茅茨空。",
    "〚5661:7〛": "楚人重魚不重鳥，汝休枉殺南飛鴻。",
    "〚5661:8〛": "況聞處處鬻男女，割慈忍愛還租庸。",
    "〚5661:9〛": "往日用錢捉私鑄，今許鉛錫和青銅。",
    "〚5661:10〛": "刻泥爲之最易得，好惡不合長相蒙。",
    "〚5661:11〛": "萬國城頭吹畫角，此曲哀怨何時終？"
}
