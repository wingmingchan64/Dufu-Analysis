{
    "〚0214:1〛": "0214 樂遊園歌[晦日賀蘭楊長史筵醉中歌]",
    "〚0214:2〛": "",
    "〚0214:3〛": "樂遊古園崒森爽，煙緜碧草萋萋長。",
    "〚0214:4〛": "公子華筵勢最高，秦川對酒平如掌。",
    "〚0214:5〛": "長生木瓢示眞率，更調鞍馬狂歡賞。",
    "〚0214:6〛": "青春波浪芙蓉園，白日雷霆夾城仗。",
    "〚0214:7〛": "閶闔晴開詄蕩蕩，曲江翠幕排銀牓。",
    "〚0214:8〛": "拂水低徊舞袖翻，緣雲清切歌聲上。",
    "〚0214:9〛": "卻憶年年人醉時，只今未醉已先悲。",
    "〚0214:10〛": "數莖白髮那拋得，百罰深杯亦不辭。",
    "〚0214:11〛": "聖朝已知賤士醜，一物自荷皇天慈。",
    "〚0214:12〛": "此身飲罷無歸處，獨立蒼茫自詠詩。"
}
