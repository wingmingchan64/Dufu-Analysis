{
    "〚2460:1〛": "2460 入奏行[贈西山監察使竇侍御]",
    "〚2460:2〛": "",
    "〚2460:3〛": "竇侍御，驥之子，",
    "〚2460:4〛": "鳳之雛。",
    "〚2460:5〛": "年未三十忠義俱，骨鯁絕代無。",
    "〚2460:6〛": "炯如一段清冰出萬壑，置在迎風寒露之玉壺。",
    "〚2460:7〛": "蔗漿歸廚金碗凍，洗滌煩熱足以寧君軀。",
    "〚2460:8〛": "政用疏通合典則，戚聯豪貴耽文儒。",
    "〚2460:9〛": "兵革未息人未蘇，天子亦念西南隅。",
    "〚2460:10〛": "吐蕃憑陵氣頗粗，竇氏檢察應時須。",
    "〚2460:11〛": "運糧繩橋壯士喜，斬木火井窮猿呼。",
    "〚2460:12〛": "八州刺史思一戰，三城守邊卻可圖。",
    "〚2460:13〛": "此行入奏計未小，密奉聖旨恩宜殊。",
    "〚2460:14〛": "繡衣春當霄漢立，綵服日向庭闈趨。",
    "〚2460:15〛": "省郎京尹必俯拾，江花未落還成都。",
    "〚2460:16〛": "江花未落還成都，肯訪浣花老翁無？",
    "〚2460:17〛": "爲君酤酒滿眼酤，與奴白飯馬青芻。"
}
