{
    "〚5732:1〛": "5732 岳麓山道林二寺行",
    "〚5732:2〛": "",
    "〚5732:3〛": "玉泉之南麓山殊，道林林壑爭盤紆。",
    "〚5732:4〛": "寺門高開洞庭野，殿腳插入赤沙湖。",
    "〚5732:5〛": "五月寒風冷佛骨，六時天樂朝香爐。",
    "〚5732:6〛": "地靈步步雪山草，僧寶人人滄海珠。",
    "〚5732:7〛": "塔劫宮牆壯麗敵，香廚松道清涼俱。",
    "〚5732:8〛": "蓮花交響共命鳥，金牓雙迴三足烏。",
    "〚5732:9〛": "方丈涉海費時節，玄圃尋河知有無。",
    "〚5732:10〛": "暮年且喜經行近，春日兼蒙暄暖扶。",
    "〚5732:11〛": "飄然斑白身奚適，旁此煙霞茅可誅。",
    "〚5732:12〛": "桃源人家易制度，橘洲田土仍膏腴。",
    "〚5732:13〛": "潭府邑中甚淳古，太守庭內不喧呼。",
    "〚5732:14〛": "昔遭衰世皆晦迹，今幸樂國養微軀。",
    "〚5732:15〛": "依止老宿亦未晚，富貴功名焉足圖。",
    "〚5732:16〛": "久爲謝客尋幽慣，細學何顒免興孤。",
    "〚5732:17〛": "一重一掩吾肺腑，山鳥山花吾友于。",
    "〚5732:18〛": "宋公放逐曾題壁，物色分留與老夫。"
}
