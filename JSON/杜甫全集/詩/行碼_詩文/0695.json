{
    "〚0695:1〛": "0695 蘇端薛復筵簡薛華醉歌",
    "〚0695:2〛": "",
    "〚0695:3〛": "文章有神交有道，端復得之名譽早。",
    "〚0695:4〛": "愛客滿堂盡豪翰，開筵上日思芳草。",
    "〚0695:5〛": "安得健步移遠梅，亂插繁花向晴昊。",
    "〚0695:6〛": "千里猶殘舊冰雪，百壺且試開懷抱。",
    "〚0695:7〛": "垂老惡聞戰鼓悲，急觴爲緩憂心擣。",
    "〚0695:8〛": "少年努力縱談笑，看我形容已枯槁。",
    "〚0695:9〛": "坐中薛華善醉歌，歌詞自作風格老。",
    "〚0695:10〛": "近來海內爲長句，汝與山東李白好。",
    "〚0695:11〛": "何劉沈謝力未工，才兼鮑昭愁絕倒。",
    "〚0695:12〛": "諸生頗盡新知樂，萬事終傷不自保。",
    "〚0695:13〛": "氣酣日落西風來，願吹野水添金杯。",
    "〚0695:14〛": "如澠之酒常快意，亦知窮愁安在哉？",
    "〚0695:15〛": "忽憶雨時秋井塌，古人白骨生青苔，",
    "〚0695:16〛": "如何不飲令心哀！"
}
