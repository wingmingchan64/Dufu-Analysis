{
    "〚0598:1〛": "0598 醉歌行[別從姪勤落第歸]",
    "〚0598:2〛": "",
    "〚0598:3〛": "陸機二十作《文賦》，汝更小年能綴文。",
    "〚0598:4〛": "總角草書又神速，世上兒子徒紛紛。",
    "〚0598:5〛": "驊騮作駒已汗血，鷙鳥舉翮連青雲。",
    "〚0598:6〛": "詞源倒流三峽水，筆陣獨掃千人軍。",
    "〚0598:7〛": "只今年纔十六七，射策君門期第一。",
    "〚0598:8〛": "舊穿楊葉眞自知，暫蹶霜蹄未爲失。",
    "〚0598:9〛": "偶然擢秀非難取，會是排風有毛質。",
    "〚0598:10〛": "汝身已見唾成珠，汝伯何由髮如漆。",
    "〚0598:11〛": "春光淡沱秦東亭，渚蒲牙白水荇青。",
    "〚0598:12〛": "風吹客衣日杲杲，樹攪離思花冥冥。",
    "〚0598:13〛": "酒盡沙頭雙玉甁，眾賓皆醉我獨醒。",
    "〚0598:14〛": "乃知貧賤別更苦，吞聲躑躅涕淚零。"
}
