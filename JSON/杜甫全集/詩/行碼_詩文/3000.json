{
    "〚3000:1〛": "3000 桃竹杖引[贈章留後]",
    "〚3000:2〛": "",
    "〚3000:3〛": "江心蟠石生桃竹，蒼波噴浸尺度足。",
    "〚3000:4〛": "斬根削皮如紫玉，江妃水仙惜不得。",
    "〚3000:5〛": "梓潼使君開一束，滿堂賓客皆歎息。",
    "〚3000:6〛": "憐我老病贈兩莖，出入爪甲鏗有聲。",
    "〚3000:7〛": "老夫復欲東南征，乘濤鼓枻白帝城。",
    "〚3000:8〛": "路幽必爲鬼神奪，拔劍或與蛟龍爭。",
    "〚3000:9〛": "重爲告曰：",
    "〚3000:10〛": "杖兮杖兮，爾之生也甚正直，",
    "〚3000:11〛": "愼勿見水踴躍學變化爲龍。",
    "〚3000:12〛": "使我不得爾之扶持，滅迹於君山湖上之青峯。",
    "〚3000:13〛": "噫！",
    "〚3000:14〛": "風塵澒洞兮豺虎咬人，忽失雙杖兮吾將曷從？"
}
