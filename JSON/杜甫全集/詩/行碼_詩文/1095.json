{
    "〚1095:1〛": "1095 偪仄行[贈畢曜]",
    "〚1095:2〛": "",
    "〚1095:3〛": "偪仄何偪仄，我居巷南子巷北。",
    "〚1095:4〛": "可恨鄰里間，十日不一見顏色。",
    "〚1095:5〛": "自從官馬送還官，行路難行澀如棘。",
    "〚1095:6〛": "我貧無乘非無足，昔者相過今不得。",
    "〚1095:7〛": "實不是愛微軀，又非關足無力。",
    "〚1095:8〛": "徒步翻愁官長怒，此心炯炯君應識。",
    "〚1095:9〛": "曉來急雨春風顚，睡美不聞鐘鼓傳。",
    "〚1095:10〛": "東家蹇驢許借我，泥滑不敢騎朝天。",
    "〚1095:11〛": "已令請急會通籍，男兒性命絕可憐。",
    "〚1095:12〛": "焉能終日心拳拳，憶君誦詩神凜然。",
    "〚1095:13〛": "辛夷始花亦已落，況我與子非壯年。",
    "〚1095:14〛": "街頭酒價常苦貴，方外酒徒稀醉眠。",
    "〚1095:15〛": "速宜相就飲一斗，恰有三百青銅錢。"
}
