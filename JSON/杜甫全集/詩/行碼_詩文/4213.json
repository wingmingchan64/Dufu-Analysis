{
    "〚4213:1〛": "4213 李潮八分小篆歌",
    "〚4213:2〛": "",
    "〚4213:3〛": "蒼頡鳥迹旣茫昧，字體變化如浮雲。",
    "〚4213:4〛": "陳倉石鼓又已訛，大小二篆生八分。",
    "〚4213:5〛": "秦有李斯漢蔡邕，中間作者寂不聞。",
    "〚4213:6〛": "嶧山之碑野火焚，棗木傳刻肥失眞。",
    "〚4213:7〛": "苦縣光和尙骨立，書貴瘦硬方通神。",
    "〚4213:8〛": "惜哉李蔡不復得，吾甥李潮下筆親。",
    "〚4213:9〛": "尙書韓擇木，騎曹蔡有鄰。",
    "〚4213:10〛": "開元已來數八分，潮也奄有二子成三人。",
    "〚4213:11〛": "況潮小篆逼秦相，快劍長戟森相向。",
    "〚4213:12〛": "八分一字直百金，蛟龍盤拏肉屈強。",
    "〚4213:13〛": "吳郡張顚誇草書，草書非古空雄壯。",
    "〚4213:14〛": "豈如吾甥不流宕，丞相中郎丈人行。",
    "〚4213:15〛": "巴東逢李潮，逾月求我歌。",
    "〚4213:16〛": "我今衰老才力薄，潮乎潮乎柰汝何！"
}
