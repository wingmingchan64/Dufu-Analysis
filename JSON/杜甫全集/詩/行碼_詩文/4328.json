{
    "〚4328:1〛": "4328 王兵馬使二角鷹",
    "〚4328:2〛": "",
    "〚4328:3〛": "悲臺蕭颯石巃嵸，哀壑杈枒浩呼洶。",
    "〚4328:4〛": "中有萬里之長江，迴風滔日孤光動。",
    "〚4328:5〛": "角鷹翻倒壯士臂，將軍玉帳軒翠氣。",
    "〚4328:6〛": "二鷹猛腦絛徐墜，目如愁胡視天地。",
    "〚4328:7〛": "杉雞竹兔不自惜，溪虎野羊俱辟易。",
    "〚4328:8〛": "韝上鋒稜十二翮，將軍勇銳與之敵。",
    "〚4328:9〛": "將軍樹勳起安西，崑崙虞泉入馬蹄。",
    "〚4328:10〛": "白羽曾肉三狻猊，敢決豈不與之齊。",
    "〚4328:11〛": "荆南芮公得將軍，亦如角鷹下翔雲。",
    "〚4328:12〛": "惡鳥飛飛啄金屋，安得爾輩開其羣，",
    "〚4328:13〛": "驅出六合梟鸞分。"
}
