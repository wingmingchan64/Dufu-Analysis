{
    "〚0615:1〛": "0615 魏將軍歌",
    "〚0615:2〛": "",
    "〚0615:3〛": "將軍昔著從事衫，鐵馬馳突重兩銜。",
    "〚0615:4〛": "被堅執銳略西極，崑崙月窟東嶄巖。",
    "〚0615:5〛": "君門羽林萬猛士，惡若哮虎子所監。",
    "〚0615:6〛": "五年起家列霜戟，一日過海收風帆。",
    "〚0615:7〛": "平生流輩徒蠢蠢，長安少年氣欲盡。",
    "〚0615:8〛": "魏侯骨聳精爽緊，華嶽峯尖見秋隼。",
    "〚0615:9〛": "星纏寶鉸金盤陀，夜騎天駟超天河。",
    "〚0615:10〛": "攙搶熒惑不敢動，翠蕤雲旓相蕩摩。",
    "〚0615:11〛": "吾爲子起歌都護，酒闌插劍肝膽露，",
    "〚0615:12〛": "鉤陳蒼蒼玄武暮。",
    "〚0615:13〛": "萬歲千秋奉明主，臨江節士安足數。"
}
