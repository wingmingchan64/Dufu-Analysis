{
    "〚2685:1〛": "2685 相從歌[贈嚴二別駕]",
    "〚2685:2〛": "",
    "〚2685:3〛": "我行入東川，十步一回首。",
    "〚2685:4〛": "成都亂罷氣蕭瑟，浣花草堂亦何有？",
    "〚2685:5〛": "梓中豪俊大者誰？本州從事知名久。",
    "〚2685:6〛": "把臂開尊飲我酒，酒酣擊劍蛟龍吼。",
    "〚2685:7〛": "烏帽拂塵青螺粟，紫衣將炙緋衣走。",
    "〚2685:8〛": "銅盤燒蠟光吐日，夜如何其初促膝。",
    "〚2685:9〛": "黃昏始扣主人門，誰謂俄頃膠在漆。",
    "〚2685:10〛": "萬事盡付形骸外，百年未見歡娛畢。",
    "〚2685:11〛": "神傾意豁眞佳士，久客多憂今愈疾。",
    "〚2685:12〛": "高視乾坤又可愁，一軀交態同悠悠。",
    "〚2685:13〛": "垂老遇君未恨晚，似君須向古人求。"
}
