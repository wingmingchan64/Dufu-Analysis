{
    "〚5489:1〛": "5489 憶昔行",
    "〚5489:2〛": "",
    "〚5489:3〛": "憶昔北尋小有洞，洪河怒濤過輕舸。",
    "〚5489:4〛": "辛勤不見華蓋君，艮岑青輝慘幺麼。",
    "〚5489:5〛": "千崖無人萬壑靜，三步回頭五步坐。",
    "〚5489:6〛": "秋山眼冷魂未歸，仙賞心違淚交墮。",
    "〚5489:7〛": "弟子誰依白茅室，盧老獨啟青銅鎖。",
    "〚5489:8〛": "巾拂香餘搗藥塵，階除灰死燒丹火。",
    "〚5489:9〛": "玄圃滄洲莽空闊，金節羽衣飄婀娜。",
    "〚5489:10〛": "落日初霞閃餘映，倏忽東西無不可。",
    "〚5489:11〛": "松風磵水聲合時，青兕黃熊啼向我。",
    "〚5489:12〛": "徒然咨嗟撫遺迹，至今夢想仍猶作。",
    "〚5489:13〛": "祕訣隱文須內教，晚歲何功使願果？",
    "〚5489:14〛": "更討衡陽董鍊師，南浮早鼓瀟湘舵。"
}
