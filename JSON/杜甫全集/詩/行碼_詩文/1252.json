{
    "〚1252:1〛": "1252 洗兵馬[收京後作]",
    "〚1252:2〛": "",
    "〚1252:3〛": "中興諸將收山東，捷書夕報清晝同。",
    "〚1252:4〛": "河廣傳聞一葦過，胡危命在破竹中。",
    "〚1252:5〛": "祇殘鄴城不日得，獨任朔方無限功。",
    "〚1252:6〛": "京師皆騎汗血馬，回紇餧肉蒲萄宮。",
    "〚1252:7〛": "已喜皇威清海岱，常思仙仗過崆峒。",
    "〚1252:8〛": "三年笛裏關山月，萬國兵前草木風。",
    "〚1252:9〛": "成王功大心轉小，郭相謀深古來少。",
    "〚1252:10〛": "司徒清鑒懸明鏡，尙書氣與秋天杳。",
    "〚1252:11〛": "二三豪俊爲時出，整頓乾坤濟時了。",
    "〚1252:12〛": "東走無復憶鱸魚，南飛覺有安巢鳥。",
    "〚1252:13〛": "青春復隨冠冕入，紫禁正耐煙花繞。",
    "〚1252:14〛": "鶴駕通霄鳳輦備，雞鳴問寢龍樓曉。",
    "〚1252:15〛": "攀龍附鳳世莫當，天下盡化爲侯王。",
    "〚1252:16〛": "汝等豈知蒙帝力，時來不得誇身強。",
    "〚1252:17〛": "關中旣留蕭丞相，幕下復用張子房。",
    "〚1252:18〛": "張公一生江海客，身長九尺鬚眉蒼。",
    "〚1252:19〛": "徵起適遇風雲會，扶顚始知籌策良。",
    "〚1252:20〛": "青袍白馬更何有？後漢今周喜再昌。",
    "〚1252:21〛": "寸地尺天皆入貢，奇祥異瑞爭來送。",
    "〚1252:22〛": "不知何國致白環，復道諸山得銀甕。",
    "〚1252:23〛": "隱士休歌紫芝曲，詞人解撰清河頌。",
    "〚1252:24〛": "田家望望惜雨乾，布穀處處催春種。",
    "〚1252:25〛": "淇上健兒歸莫懶，城南思婦愁多夢。",
    "〚1252:26〛": "安得壯士挽天河，淨洗甲兵長不用！"
}
