{
    "〚1190:1〛": "1190 瘦馬行",
    "〚1190:2〛": "",
    "〚1190:3〛": "東郊瘦馬使我傷，骨骼硉兀如堵牆。",
    "〚1190:4〛": "絆之欲動轉攲側，此豈有意仍騰驤？",
    "〚1190:5〛": "細看六印帶官字，眾道三軍遺路傍。",
    "〚1190:6〛": "皮乾剝落雜泥滓，毛暗蕭條連雪霜。",
    "〚1190:7〛": "去歲奔波逐餘寇，驊騮不慣不得將。",
    "〚1190:8〛": "士卒多騎內廏馬，惆悵恐是病乘黃。",
    "〚1190:9〛": "當時歷塊誤一蹶，委棄非汝能周防。",
    "〚1190:10〛": "見人慘澹若哀訴，失主錯漠無晶光。",
    "〚1190:11〛": "天寒遠放雁爲伴，日暮不收鳥啄瘡。",
    "〚1190:12〛": "誰家且養願終惠，更試明年春草長。"
}
