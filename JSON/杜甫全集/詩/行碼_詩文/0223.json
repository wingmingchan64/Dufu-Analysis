{
    "〚0223:1〛": "0223 病後過王倚飲贈歌",
    "〚0223:2〛": "",
    "〚0223:3〛": "麟角鳳觜世莫識，煎膠續弦奇自見。",
    "〚0223:4〛": "尙看王生抱此懷，在於甫也何由羨。",
    "〚0223:5〛": "且遇王生慰疇昔，素知賤子甘貧賤。",
    "〚0223:6〛": "酷見凍餒不足耻，多病沉年苦無健。",
    "〚0223:7〛": "王生怪我顏色惡，答云伏枕艱難徧。",
    "〚0223:8〛": "瘧癘三秋孰可忍，寒熱百日相交戰。",
    "〚0223:9〛": "頭白眼暗坐有胝，肉黃皮皺命如線。",
    "〚0223:10〛": "惟生哀我未平復，爲我力致美肴膳。",
    "〚0223:11〛": "遣人向市賒香粳，喚婦出房親自饌。",
    "〚0223:12〛": "長安冬葅酸且綠，金城土酥淨如練。",
    "〚0223:13〛": "兼求畜豪且割鮮，密沽斗酒諧終宴。",
    "〚0223:14〛": "故人情義晚誰似，令我手腳輕欲旋。",
    "〚0223:15〛": "老馬爲駒信不虛，當時得意況深眷。",
    "〚0223:16〛": "但使殘年飽喫飯，只願無事長相見。"
}
