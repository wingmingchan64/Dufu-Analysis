{
    "〚1216:1〛": "1216 閿鄕姜七少府設鱠戲贈長歌",
    "〚1216:2〛": "",
    "〚1216:3〛": "姜侯設鱠當嚴冬，昨日今日皆天風。",
    "〚1216:4〛": "河凍未漁不易得，鑿冰恐侵河伯宮。",
    "〚1216:5〛": "饔人受魚鮫人手，洗魚磨刀魚眼紅。",
    "〚1216:6〛": "無聲細下飛碎雪，有骨已剁觜春蔥。",
    "〚1216:7〛": "偏勸腹腴愧年少，軟炊香飯緣老翁。",
    "〚1216:8〛": "落碪何曾白紙濕，放箸未覺金盤空。",
    "〚1216:9〛": "新歡便飽姜侯德，清觴異味情屢極。",
    "〚1216:10〛": "東歸貪路自覺難，欲別上馬身無力。",
    "〚1216:11〛": "可憐爲人好心事，於我見子眞顏色。",
    "〚1216:12〛": "不恨我衰子貴時，悵望且爲今相憶。"
}
