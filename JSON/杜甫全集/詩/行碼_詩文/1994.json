{
    "〚1994:1〛": "1994 杜鵑行",
    "〚1994:2〛": "",
    "〚1994:3〛": "古時杜宇稱望帝，魂作杜鵑何微細。",
    "〚1994:4〛": "跳枝竄葉樹木中，搶佯瞥捩雌隨雄。",
    "〚1994:5〛": "毛衣慘黑貌憔悴，眾鳥安有相尊崇？",
    "〚1994:6〛": "隳形不敢栖華屋，短翮惟願巢深叢。",
    "〚1994:7〛": "穿皮啄朽觜欲禿，苦飢始得食一蟲。",
    "〚1994:8〛": "誰言養雛不自哺，此語亦足爲愚蒙。",
    "〚1994:9〛": "聲音咽咽如有謂，號啼略與嬰兒同。",
    "〚1994:10〛": "口乾垂血轉迫促，似欲上訴於蒼穹。",
    "〚1994:11〛": "蜀人聞之皆起立，至今斅學傳遺風，",
    "〚1994:12〛": "廼知變化不可窮。",
    "〚1994:13〛": "豈知昔日居深宮，嬪嬙左右如花紅。"
}
