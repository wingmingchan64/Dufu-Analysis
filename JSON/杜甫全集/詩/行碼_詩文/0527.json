{
    "〚0527:1〛": "0527 奉先劉少府新畫山水障歌",
    "〚0527:2〛": "",
    "〚0527:3〛": "堂上不合生楓樹，怪底江山起煙霧。",
    "〚0527:4〛": "聞君掃卻赤縣圖，乘興遣畫滄洲趣。",
    "〚0527:5〛": "畫師亦無數，好手不可遇。",
    "〚0527:6〛": "對此融心神，知君重毫素。",
    "〚0527:7〛": "豈但祁岳與鄭虔，筆迹遠過楊契丹。",
    "〚0527:8〛": "得非玄圃裂？無乃瀟湘翻？",
    "〚0527:9〛": "悄然坐我天姥下，耳邊已似聞清猿。",
    "〚0527:10〛": "反思前夜風雨急，乃是蒲城鬼神入。",
    "〚0527:11〛": "元氣淋漓障猶濕，眞宰上訴天應泣。",
    "〚0527:12〛": "野亭春還雜花遠，漁翁暝踏孤舟立。",
    "〚0527:13〛": "滄浪水深青冥闊，攲岸側島秋毫末。",
    "〚0527:14〛": "不見湘妃鼓瑟時，至今班竹臨江活。",
    "〚0527:15〛": "劉侯天機精，愛畫入骨髓。",
    "〚0527:16〛": "自有兩兒郎，揮灑亦莫比。",
    "〚0527:17〛": "大兒聰明到，能添老樹巓崖裏。",
    "〚0527:18〛": "小兒心孔開，貌得山僧及童子。",
    "〚0527:19〛": "若耶溪，雲門寺，",
    "〚0527:20〛": "吾獨胡爲在泥滓？青鞋布襪從此始！"
}
