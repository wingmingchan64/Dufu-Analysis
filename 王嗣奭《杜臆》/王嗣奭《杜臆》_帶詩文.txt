*遊龍門奉先寺[遊當作宿] 0042 PDF54,PDF1.43
已從招提遊。更宿招提境。陰壑生虛籟。月林散清影。天闕象緯逼。雲臥衣裳冷。欲覺聞晨鐘。令人發深省。

讀此詩景趣泠然，不用禪語而得禪理，故妙。◯初嫌起語率易，細閱不然。蓋人在塵溷中，則天機不露。先從招提遊，已覺耳目清淨；而更宿其境，加以夜景清寂，形神收斂，故當晨鐘初覺，遂發深省。正與孟子夜氣之說同一機括，此其暗與道合者也。鍾云：「此詩妙在結，前六句不稱。」余不謂然，全首無一字不妙。◯「天闕」與「雲臥」不偶，故有「天閱」、「天窺」之謬論。須溪云：「臥字可虛可實。」極是。按《東觀記》云：「龍門號雙闕，以與大內對峙，若天闕焉。」是天闕原非正名，安得引以爲證！因「天闕」爲地名，而倂解「雲臥」爲山名，尤謬。淵明聞遠公議論，謂人曰：「令人頗發深省。」云見杜詩註。今按《志》：「龍門山卽伊闕，在河南府城南二十五里，洛陽附府，卽唐之東都也。」龍門有八寺，最著者曰奉先。據詩，寺當在山頂。此詩景趣泠然，不用禪語而得禪理，故妙。初嫌起語淺率，細閱不然。蓋人在塵溷中，性眞汩沒，一遊招提，謝去塵氛，托足淨土，情趣自別。而更宿其境，聽靈籟，對月林，則耳目清曠。逼帝座，臥雲牀，則神魂兢凛。夢將覺而觸發於鐘聲，故道心之微，忽然豁露，遂發深省。正與日夜息而旦氣清，剝復禪而天心見者同。余謂老杜聞道，而此其入道之機倪也。鍾伯敬云：「此詩妙在結，前六句不稱。」無前六句，安得有此結乎？「天闕」、「雲臥」不偶，故有「天閱」、「天闚」之謬論，劉云：「臥字可虛可實。」極是。又有以「天闕」爲地名，而倂以「雲臥」爲山名，皆非也。果爾，則「象緯逼」已無味，而「衣裳冷」作何解乎？因杜詩字句必有來處而妄爲傅會，致以詞害意，不少矣！
[仇引]

贈李白 0076 PDF55,PDF1.45
二年客東都。所歷厭機巧。野人對羶腥。蔬食常不飽。豈無青精飯。使我顏色好。苦乏大藥資。山林迹如掃。李侯金閨彥。脫身事幽討。亦有梁宋遊。方期拾瑤草。

東都之遊，貧所驅耳。人苦機巧，食苦腥羶，而蔬食不飽，無救於貧也。豈不知青精勝於腥羶，山林不事機巧，其如大藥乏資何？乏資亦言其貧也。李侯以「金閨之彥」，「脫身幽討」，何所不足？而「亦有梁宋遊」，「方拾瑤草」，何其須滯而不決也？東都在今河南府，梁宋在今開封府。「亦有」、「方期」，語不虛下。

望嶽 0003 PDF55,PDF1.46
岱宗夫如何。齊魯青未了。造化鍾神秀。陰陽割昏曉。盪胸生曾雲。決眥入歸鳥。會當凌絕頂。一覽眾山小。

「齊魯青未了」，「盪胸生雲」，「決眥入鳥」，皆望見岱岳之高大，揣摹想像而得之。故首用「夫何如」，正想像光景，三字直管到「入歸鳥」。此詩中大開合也。「齊魯青未了」，語未必實，而用此狀岳之高，眞雄蓋一世。「陰陽割昏曉」，造語亦奇，此實語矣。「蕩胸生層雲」，狀襟懷之浩蕩也。「決眥入歸鳥」，狀眼界之寬闊也。想像登嶽如此，非實語，不可以句字解也。公蓋身在岳麓，神遊岳頂，所云「一覽眾山小」者，已冥搜而得之矣。結語不過借證於孟，而照應本題耳，非眞須再登絕頂也。集中《望嶽》詩三見，獨此辭愈少，力愈大，直與泰岱爭衡。詩垂近千年，未有賞識者。余初亦嫌「盪胸」一聯爲累句，今始知其奇。伯敬乃謂：「此詩妙在起，後六句不稱。」猶然俗人之見也。又謂：「定用望嶽語作結，便弱便淺。」請問將用何語作結耶？
仇兆鰲《杜詩詳註》引文：
王嗣奭《杜臆》云：「盪胸」句，狀襟懷之浩蕩。「決眥」句，狀眼界之空闊。公身在岳麓，而神遊岳頂，所云「一覽眾山小」者，已冥搜而得之矣，非必再登絕頂也。

與李十二白同尋范十隱居 0095 PDF56,PDF1.48
李侯有佳句。往往似陰鏗。余亦東蒙客。憐君如弟兄。醉眠秋共被。攜手日同行。更想幽期處。還尋北郭生。入門高興發。侍立小童清。落景聞寒杵。屯雲對古城。向來吟橘頌。誰欲討蓴羹。不願論簪笏。悠悠滄海情。

范十隱士住魯北郭。白亦有詩云：「閑園養幽姿。」可知其人。故入門而高興發。贊小童而用一「清」字，妙。因小童之清，便可知主人之不俗。「落景」一聯，詠一時之景，然淹留至晚，則主賓之契洽可知。《橘頌》云：「受命不遷」，「行比伯夷」，以比范十。「誰欲討蓴羹」，若問之而將與之偕隱也。結語見意，不必改「誰」爲「唯」。杜自稱東蒙客者，按：元逸人隱東蒙峯，公嘗從之遊，有詩云：「東蒙赴舊隱，尙存同志樂。」故自稱東蒙客。而李白隨父尉任城，遂居山東，公與遊處款密，故云「憐君如弟兄」也。

題張氏隱居二首 0013 PDF56,PDF1.49
春山無伴獨相求。伐木丁丁山更幽。澗道餘寒歷冰雪。石門斜日到林丘。不貪夜識金銀氣。遠害朝看麋鹿遊。乘興杳然迷出處。對君疑是泛虛舟。之子時相見。邀人晚興留。霽潭鱣發發。春草鹿呦呦。杜酒偏勞勸。張梨不外求。前村山路險。歸醉每無愁。

「不貪」、「遠害」語近道，說得隱士有身分。◯末云「疑泛虛舟」，便可知其人。◯初讀「出處」，誤作去聲。及味「虛舟」語，知其在泉石而非膏肓，臥煙霞而無痼疾，忘機達生，無意無必，高於他隱士數倍。◯張氏山居，何以次首有「霽潭鱣發發」語？◯「杜酒」、「張梨」，巧於用事。

對雨書懷走邀許主簿 0027 PDF56,PDF1.50
東岳雲峯起。溶溶滿太虛。震雷翻幕燕。驟雨落河魚。座對賢人酒。門聽長者車。相邀愧泥濘。騎馬到階除。

先君曾見白龍挂水，轟雷迅風大雨，鯉魚從空墜下。「驟雨落河魚」當作此解。◯「賢人酒」言濁酒。◯「雲峯」用靖節詩「夏雲」語。◯沈遜見徐陵，騎至階除下馬，陵惡之，遜自若。今用其語。

巳上人茅齋 0030 PDF57,PDF1.50
巳公茅屋下。可以賦新詩。枕簟入林僻。茶瓜留客遲。江蓮搖白羽。天棘蔓青絲。空忝許詢輩。難酬支遁詞。

將「可以賦新詩」詠茅齋，語淺而意深，便見居之者非俗僧。◯「枕簟入林」，「茶瓜留客」，僧果不俗。◯「遲」，謂留客使遲延也。

房兵曹胡馬 0034 PDF57,PDF1.50
胡馬大宛名。鋒稜瘦骨成。竹批雙耳峻。風入四蹄輕。所向無空闊。眞堪託死生。驍騰有如此。萬里可橫行。

「風入四蹄輕」，語俊。◯「眞堪託死生」，詠馬德極矣。又如「與人一心成大功」亦然。「萬里橫行」則幷及兵曹。

畫鷹 0038 PDF57,PDF1.203,PDF1.210
素練風霜起。蒼鷹畫作殊。㩳身思狡兔。側目似愁胡。絛鏇光堪擿。軒楹勢可呼。何當擊凡鳥。毛血灑平蕪。

PDF1.203
起句劉註是。「畫作殊」語拙，然「絛鏇」句亦見其畫作之殊也。
PDF1.210
張南湖綖云：「風霜」非言絹色，正謂「蒼鷹畫作殊」耳。中二聯皆是畫作殊。

臨邑舍弟書至苦雨黃河泛溢隄防之患簿領所憂因寄此詩用寬其意 0053 PDF57,PDF1.211
二儀積風雨。百谷漏波濤。聞道洪河坼。遙連滄海高。職司憂悄悄。郡國訴嗷嗷。舍弟卑栖邑。防川領簿曹。尺書前日至。版築不時操。難假黿鼉力。空瞻烏鵲毛。燕南吹畎畝。濟上沒蓬蒿。螺蚌滿近郭。蛟螭乘九皋。徐關深水府。碣石小秋毫。白屋留孤樹。青天失萬艘。吾衰同泛梗。利涉想蟠桃。卻倚天涯釣。猶能掣巨鼇。

張綖《杜詩通》作「矢萬艘」，言萬艘直行如矢，不必回環取路也。自「燕南」至「萬艘」，則述水勢之大，可憂如此，皆「尺書」所云。末四句則寬其意，言我衰年無定，殆成水中泛梗，方思利涉以致蟠桃之地，倚賴吾弟有掣鼇之才力，何憂於水乎？蓋公思遠引，而望弟以濟世也。

龍門 0073 PDF58,PDF1.206
龍門橫野斷。驛樹出城來。氣色皇居近。金銀佛寺開。往還時屢改。川陸日悠哉。相閱征途上。生涯盡幾迴。

卽前奉先寺之龍門。「城」卽洛城，唐之東都也。按《志》：「龍門在城南二十五里。」驛樹自都城而出，直接龍門，便見繁華之象，非皇居近，安有此氣色乎？《志》又云：「龍門石壁，鑿石龕石佛千數，中有極大三龕，魏王泰爲長孫皇后造。」其麗可知，故有「金銀」之語。以上卽景。後四句寫情，不勝失意之感。

贈李白 0099 PDF58,PDF1.51,PDF1.203
秋來相顧尙飄蓬。未就丹砂愧葛洪。痛飲狂歌空度日。飛揚跋扈爲誰雄。

二公元有學道之約，前二句兩人共之。三自謂，四謂李。空度日不免玩愒，爲誰雄終涉虛憍，俱不濟事。必須煉就丹砂，度世遐舉如葛洪，而後可斷手。此友朋交儆之詞也。

冬日有懷李白 0103 PDF58,PDF1.51
寂寞書齋裏。終朝獨爾思。更尋嘉樹傳。不忘角弓詩。裋褐風霜入。還丹日月遲。未因乘興去。空有鹿門期。

韓宣子宴於季氏，有嘉樹焉，宣子譽之。季武子曰：「宿敢不封殖此樹，以無忘《角弓》。」而《角弓》之詩曰：「兄弟婚姻，無相遠矣。」「更尋嘉樹傳，不忘《角弓詩》」，正用其語。而須溪之解，不知所謂。

春日憶李白 0107 PDF58,PDF1.52,PDF1.216
白也詩無敵。飄然思不羣。清新庾開府。俊逸鮑參軍。渭北春天樹。江東日暮雲。何時一尊酒。重與細論文。

杜於李交契甚厚，至稱其詩「無敵」，而止云「清新」、「俊逸」，語擔斤兩，且亦極肖。欲與論文，而加一「細」字，似欲規其所不足。荆公云：「白之歌詩豪放飄逸而不知變。」此固李之所不足者也。然詩意初無輕薄。趙云：「『渭北』一聯，言彼我所寓所見，寫相望之情。」遵岩云：「『暮雲』、『春樹』聯，淡中之工。」
PDF1.216
前四句眞傳神手，至今李白猶在。五六但卽彼己所在之景，而懷自可想見；所以懷之者，欲與「論文」也。公向與白同行同臥論文舊矣，然於別後自有悟入，因憶向所與論猶粗也。白雖「不羣」，而竿頭尙有可進之步，欲其不以庾、鮑自限，而重與「細論」也。世俗之交，我勝則驕，勝我則妬，卽對面無一衷論，有如公之篤友誼者哉？按公《雕賦》序云：「自七歲所綴詩筆，向四十載，約千有餘篇。」進賦在天寶九載，而集中詩作於開元天寶者無幾，必公自悟入後汰其前作也。李白到底只是庾、鮑伎倆，幽冥中負良友矣。王荆公論子美詩良是，謂庾、鮑之比有輕薄意，則未然。公蓋「擬人必於其倫」者，非若他人之諛也。且平日何嘗輕視庾、鮑哉？

*與許主簿遊南池 0025 PDF59,PDF1.52
秋水通溝洫。城隅進小船。晚涼看洗馬。森木亂鳴蟬。菱熟經時雨。蒲荒八月天。晨朝降白露。遙憶舊青氈。

「城隅進小船」今作「集小船」，誤。「晚涼」一聯，卽景可畫。

*過宋員外舊莊 0048 PDF59,PDF1.53
宋公舊池館。零落首陽阿。枉道祗從入。吟詩許更過。淹留問耆老。寂寞向山河。更識將軍樹。悲風日暮多。

前聯謂其池館路徑湮廢，止可紆迴從他道入，正歎其零落。猶幸池館尙存，而吟詩許其更過，曲折感慨。須溪旣駁趙注，而乃云：一任作詩過之。以爲尊慕前輩。可笑。後聯徘徊尋問，不忍遽去，因有世契故爾。劉云：他人閒花野草之感，眞不知其可厭耳。◯尾句謂之下句，見公自注。

夜宴左氏莊 0068 PDF60,PDF1.53
風林纖月落。衣露淨琴張。暗水流花徑。春星帶草堂。檢書燒燭短。看劍引杯長。詩罷聞吳詠。扁舟意不忘。

「風林」應作「林風」，纔與「衣露」相偶，而夜景殊勝。若作「風林」，則似月落林間，而意味索然矣。「衣」，琴衣也。衣已沾露，淨琴猶張，見主人高興。琴未弢衣，故用「淨」字，新而妙。吳詠、巴歈皆古曲名，猶今云崑山、弋陽是也。束語觸耳生情，豪縱蕭散。

*鄭駙馬宴洞中 0120 PDF60,PDF1.54
主家陰洞細煙霧。留客夏簟清琅玕。春酒杯濃琥珀薄。冰漿碗碧瑪瑙寒。誤疑茅堂過江麓。已入風磴霾雲端。自是秦樓壓鄭谷。時聞雜佩聲珊珊。

前四句寫出驕貴氣象，大是驚人。後頗不稱，然「茅堂」、「風磴」，律詩有之，亦覺變幻。閱後《重題》有「翠微」、「崩石」語，則「風磴霾雲」亦是實景。

重題鄭氏東亭 1276 PDF60,PDF1.54
華亭入翠微。秋日亂清輝。崩石攲山樹。清漣曳水衣。紫鱗衝岸躍。蒼隼護巢歸。向晚尋征路。殘雲傍馬飛。

「蒼隼護巢歸」句佳，對以「紫鱗衝岸躍」，此屬牽湊，無味矣。

陪李北海宴歷下亭 0079 PDF60,PDF1.55
東藩駐皁蓋。北渚凌青荷。海右此亭古。濟南名士多。雲山已發興。玉佩仍當歌。修竹不受暑。交流空涌波。蘊眞愜所遇。落日將如何。貴賤俱物役。從公難重過。

二詩古朴沉雄，亦效北海。◯前首「貴賤俱物役」可謂名言。◯次首古城新亭，止以「氣溟海嶽深」五字盡之，勝人多多許。蓋自李公「巨壑眇雲莊」句脫胎。

*陪李北海宴歷下亭 0084 PDF60,PDF1.55
新亭結構罷。隱見清湖陰。迹藉臺觀舊。氣冥海岳深。圓荷想自昔。遺堞感至今。芳宴此時具。哀絲千古心。主稱壽尊客。筵秩宴北林。不阻蓬蓽興。得兼梁甫吟。



*㟙山湖亭奉懷李員外率爾成興 0092 PDF61,PDF1.55
野亭逼湖水。歇馬高林間。鼉吼風奔浪。魚跳日映山。暫遊阻詞伯。卻望懷青關。靄靄生雲霧。唯應促駕還。

「魚跳日映山」句奇妙，非意想所及，蓋偶然觸目而得之，所謂「率爾成興」者。「鼉吼風奔浪」牽湊成對，而「奔」字亦奇。

*行次昭陵[太宗陵。] 0184 PDF61,PDF1.56
舊俗疲庸主。羣雄問獨夫。讖歸龍鳳質。威定虎狼都。天屬尊堯典。神功協禹謨。風雲隨絕足。日月繼高衢。文物多師古。朝廷半老儒。直詞寧戮辱。賢路不崎嶇。往者災猶降。蒼生喘未蘇。指麾安率土。盪滌撫洪爐。壯士悲陵邑。幽人拜鼎湖。玉衣晨自舉。鐵馬汗常趨。松柏瞻虛殿。塵沙立暝途。寂寥開國日。流恨滿山隅。

此詩如《詩》之《頌》，體極莊嚴，似天威咫尺。「天屬尊《堯典》」已注明，然造意工妙。吾極喜「朝廷半老儒」一語，寫太平景象甚確。近來厭薄名教，決裂繩墨，凡有端人莊士，動以道學先生誚之，天下安得不亂？「直辭」、「賢路」，語不虛下，蓋當時有不然者矣。「往者」猶《史》《漢》敍事而云「先是」，以補前之所未備。「壯士」、「幽人」，蓋以自負，而「塵沙暝途」，則賢路崎嶇，不言自見，其流恨以此。

*飲中八僊歌 0136 PDF61,PDF1.57
知章騎馬似乘船。眼花落井水底眠。汝陽三斗始朝天。道逢麴車口流涎。恨不移封向酒泉。左相日興費萬錢。飲如長鯨吸百川。銜杯樂聖稱避賢。宗之瀟灑美少年。舉觴白眼望青天。皎如玉樹臨風前。蘇晉長齋繡佛前。醉中往往愛逃禪。李白一斗詩百篇。長安市上酒家眠。天子呼來不上船。自稱臣是酒中仙。張旭三杯草聖傳。脫帽露頂王公前。揮毫落紙如雲煙。焦遂五斗方卓然。高談雄辯驚四筵。

此創格，前無所因，後人不能學。描寫八公都帶仙氣，而或兩句三句四句，如雲在晴空，卷舒自如，亦詩中之仙也。◯阮咸嘗醉，騎馬傾攲，人曰：「箇老子如乘船遊波浪中。」「知章」借用其語，而須溪云：「浙人不喜騎馬而喜乘船，杜蓋嘲之。」眞胡說也。「逃禪」，蓋學浮屠術，而喜飲酒，自悖其教，故云。而今人以學佛者爲逃禪，誤矣。

*贈汝陽王二十韻 0126 PDF61,PDF1.57,PDF1.207
特進羣公表。天人夙德升。霜蹄千里駿。風翮九霄鵬。服禮求毫髮。惟忠忘寢興。聖情常有眷。朝退若無憑。仙醴來浮蟻。奇毛或賜鷹。清關塵不雜。中使日相乘。晚節嬉遊簡。平居孝義稱。自多親棣萼。誰敢問山陵。學業醇儒富。辭華哲匠能。筆飛鸞聳立。章罷鳳騫騰。精理通談笑。忘形向友朋。寸長堪繾綣。一諾豈驕矜。已忝歸曹植。何知對李膺。招要恩屢至。崇重力難勝。披霧初歡夕。高秋爽氣澄。尊罍臨極浦。鳧雁宿張燈。花月窮遊宴。炎天避鬱蒸。硯寒金井水。簷動玉壺冰。瓢飲唯三徑。巖栖在百層。且持蠡測海。況挹酒如澠。鴻寶寧全祕。丹梯庶可凌。淮王門有客。終不愧孫登。

「聖情常有眷，朝退若無憑」，須溪云：「言其不藉貴勢。」誤矣。遵岩云：「猶漢高云：『吾失蕭何猶失左右手。』是也。」「自多親棣萼，誰敢問山陵？」須溪云：「『山陵』指祖宗，不知何解？」余謂自「聖情有眷」起，至「中使相乘」六句，此帝之「親棣萼」也。實以王之簡嬉遊，敦孝義致之，因用「自多」二字以歸美於汝陽。天子友愛，則宗社自安，故曰「誰敢問山陵？」亦汝陽之功也。作詩者用意深厚如此。◯「終不愧孫登」，須溪云：「上下不相紹，徒押韻見意。」鹵莽評詩，一至於此。「愧孫登」正用嵇康「今愧孫登」語。嵇與魏宗室婚，拜中散大夫。杜與汝陽交好似之，故前有「已忝歸曹植」之句，正以康自比，而自不至如嵇之不保其終也。◯十蒸韻頗艱，此篇共用廿二韻，搜取殆盡，須看其落韻之巧。韻重「陵」字，「可陵」當作「凌」，本作「夌」，注：超越也。「鳧雁宿張燈」語奇，用修極賞之。◯敍招邀遊宴，四時皆備，以敍法錯綜，故讀之而不覺，余補箋發之。
PDF1.207
末段敍交歡遊宴，淋漓暢洽，眞大手筆。「招邀」、「崇重」二句，總提初歡之夕，時當秋華，「尊臨極浦」，「雁宿燈張」，樂云極矣。不但是也，凡有花有月，窮極遊宴，此不必言。至於炎天不便遊宴，而又有避鬱之所，但見硯寒井水，簷動壺冰，瓢飲不離三逕，而宛在岩栖百層，暑氣不到，此皆書生揣摩之所不及，猶以「蠡測海」。而酒之相續而至，況如澠之不竭。此時如偕汝陽同作仙遊，故有「《鴻寶》」「丹梯」之語。下句又言己爲淮王門客，終可不愧孫登。蓋嵇康所遇非時，而己所與遊則賢王也，亦盛世也。

今夕行 0144 PDF63,PDF1.59
今夕何夕歲云徂。更長燭明不可孤。咸陽客舍一事無。相與博塞爲歡娛。馮陵大叫呼五白。袒跣不肯成梟盧。英雄有時亦如此。邂逅豈卽非良圖。君莫笑劉毅從來布衣願。家無儋石輸百萬。

此詩眞有英雄氣。最妙在「邂逅」一句，「邂逅」謂偶然遇時也。窮人妄想，往往如此。又妙在結語，謂擲輸百萬，未嘗非英雄也。

*奉寄韋尹丈人 0161 PDF63,PDF1.59
有客傳河尹。逢人問孔融。青囊仍隱逸。章甫尙西東。鼎食爲門戶。詞場繼國風。尊榮瞻地絕。疏放憶途窮。濁酒尋陶令。丹砂訪葛洪。江湖漂短褐。霜雪滿飛蓬。牢落乾坤大。周流道術空。謬慚知薊子。眞怯笑揚雄。盤錯神明懼。謳歌德義豐。尸鄕餘土室。難說祝雞翁。

杜凡奉贈詩，前半頌所贈，末後自陳；而此獨參錯轉折，承頂呼應，脈理極細。公自注：「故廬在偃師，承公頻有訪問。」偃師在河南，正韋尹所轄。其所問蓋修煉之術，故篇中有「《青囊》」、「丹砂」、「道術」、「薊子」、「祝雞翁」等語。「尸鄕」乃偃師鄕名。「河尹」、「孔融」舊注已明。「《青囊》」乃仙術書，洙註引郭璞《陰陽算歷書》。誤矣。「河尹」二句，言舊屬通家，故承見問。「《青囊》」二句自謂。「鼎食」二句謂尹。「尊榮」二句，雙頂上來。「濁酒」二句，正應「憶途窮」。而「江湖」二句，單言途窮如此。「牢落乾坤大」，應前「章甫西東」。「周流道術空」，應前《青囊》葛洪。「謬慚知薊子，眞怯笑揚雄」，謂尹比我於薊子，知之謬也，吾實慚之。嘲我如雄之尙白，則我不敢當，眞自怯也。「盤錯」二句，頌尹治行。吾尸鄕雖有土室庇在宇下，而難說是祝雞翁，翁蓋有道術者，以結葛洪之訪也。修煉安得有術？好事者往往爲人所欺，而又以之欺人，此詩自具供狀。

贈韋左丞丈濟 0209 PDF63,PDF1.61
左轄頻虛位。今年得舊儒。相門韋氏在。經術漢臣須。時議歸前烈。天倫恨莫俱。鴒原荒宿草。鳳沼接亨衢。有客雖安命。衰容豈壯夫。家人憂几杖。甲子混泥途。不謂矜餘力。還來謁大巫。歲寒仍顧遇。日暮且踟躕。老驥思千里。飢鷹待一呼。君能微感激。亦足慰榛蕪。

「家人憂几杖」，謂憂其老也。《月令》：「養衰老，授几杖。」「甲子混泥塗」，用絳縣老人事，趙孟謝過曰：「使吾子辱在泥塗久矣。」味此二句，可得用字之法。

*奉贈韋左丞丈 0276 PDF64,PDF1.62,PDF1.207
紈袴不餓死。儒冠多誤身。丈人試靜聽。賤子請具陳。甫昔少年日。早充觀國賓。讀書破萬卷。下筆如有神。賦料揚雄敵。詩看子建親。李邕求識面。王翰願卜鄰。自謂頗挺出。立登要路津。致君堯舜上。再使風俗淳。此意竟蕭條。行歌非隱淪。騎驢三十載。旅食京華春。朝扣富兒門。暮隨肥馬塵。殘杯與冷炙。到處潛悲辛。主上頃見徵。欻然欲求伸。青冥卻垂翅。蹭蹬無縱鱗。甚愧丈人厚。甚知丈人眞。每於百僚上。猥誦佳句新。竊效貢公喜。難甘原憲貧。焉能心怏怏。祇是走踆踆。今欲東入海。卽將西去秦。尙憐終南山。回首清渭濱。常擬報一飯。況懷辭大臣。白鷗沒浩蕩。萬里誰能馴。

前詩猶有頌丞語，此詩全篇陳情，詩題曰贈，似誤。◯此篇非排律，亦非古風，直抒胸臆，如寫尺牘；而縱橫轉折，感憤悲壯，繾綣躊躇，曲盡其妙。范元實《詩眼》論此詩甚好。◯「儒冠誤身」，是一篇之綱。「紈袴不餓死」是伴語。然以身苦窮餓而及之，亦非虛設也。韋丞知己，故通篇都作眞語。如「讀書破萬卷」云云，大膽說出，絕無謙讓。至於「致君堯舜，再淳風俗」，眞有此稷、契之比，非口給語。須溪解「破萬卷」可笑，其評「賦料」、「詩看」，得之。「朝叩」、「暮隨」等語，正見誤身，此他人所諱，而不惜爲知己言之，所以望之者不淺。「竊效貢公喜」，冀其薦也。宰相職在薦賢，知而不薦，不去何待？其心之怏怏可知。而又云「焉能心怏怏？」反言之也。「白鷗沒浩蕩」，宋敏求因鷗不解沒而改爲「波」，眞稚子之見。蓋煙波浩蕩，著一白鷗，誰能見之？故知「沒」字之妙。東坡雖定爲「沒」，而作滅沒煙波解，似猶未徹也。末段憤激語，紆迴婉轉，無限深情。
PDF1.207
「焉能心怏怏？」前箋謂反言之，似未當。承上言喜同貢公而不得彈冠，則終無望矣。焉能以怏怏之心，祇作踆踆之走，而朝扣暮隨乎？今欲東入於海，效魯連之蹈，卽日辭秦而去矣。京師乃秦地也。「卽將」之語甚決，而終繾綣於知己之別，故著「尙憐終南」四句，「終南」、「清渭」正秦地。而歸重於「辭大臣」，尙有餘望焉。不然，卽當從白鷗於海上，滅沒於浩蕩中；爾時西望秦川，相去萬里，而誰復能馴伏我哉？「白鷗」正頂「入海」來，用海客事，著自身上說，若鷗則「萬里」說不去矣。

高都護驄馬行 0167 PDF65,PDF1.63,PDF1.211
安西都護胡青驄。聲價欻然來向東。此馬臨陣久無敵。與人一心成大功。功成惠養隨所致。飄飄遠自流沙至。雄姿未受伏櫪恩。猛氣猶思戰場利。腕促蹄高如踣鐵。交河幾蹴曾冰裂。五花散作雲滿身。萬里方看汗流血。長安壯兒不敢騎。走過掣電傾城知。青絲絡頭爲君老。何由卻出橫門道。

此贊馬德，亦以「與人一心成大功」盡之。用人亦然，非獨馬也。至於「長安壯兒不敢騎」，與「青絲絡頭爲君老」，尤極致意。此「爲君」與前「一心」相照，蓋唯豪傑能用豪傑，徒愛之養之而不能用之，雖豪傑何以自見乎？騏驥伏櫪，空負千里之志矣。
PDF1.211
《通》云：凡詩人題詠，必胸次高，下筆方卓絕。此詩如「雄姿」二句，「青絲」二句，如此狀物，不唯格韻高，亦足見少陵人品矣。若曹唐《病馬》詩：「一朝千里心猶在，爭敢潛忘秣飼恩？」乞兒語也。

冬日洛城北謁玄元皇帝廟 0173 PDF65,PDF1.212
配極玄都閟。憑高禁禦長。守祧嚴具禮。掌節鎭非常。碧瓦初寒外。金莖一氣旁。山河扶繡戶。日月近雕梁。仙李盤根大。猗蘭奕葉光。世家遺舊史。道德付今王。畫手看前輩。吳生遠擅場。森羅移地軸。妙絕動宮牆。五聖聯龍衮。千官列雁行。冕旒俱秀發。旌旆盡飛揚。翠柏深留景。紅梨迥得霜。風箏吹玉柱。露井凍銀牀。身退卑周室。經傳拱漢皇。谷神如不死。養拙更何鄕。

《通》云：「卑周室」者，老子見周衰而遠去；「拱漢皇」者，文帝傳河上丈人經，崇之以治天下。蓋申贊老子之道，晦於當時，而顯於後世。末二句，公欲用其道以自修也。

贈衞八處士 1324 PDF65,PDF1.64
人生不相見。動如參與商。今夕復何夕。共此燈燭光。少壯能幾時。鬢髮各已蒼。訪舊半爲鬼。驚呼熱中腸。焉知二十載。重上君子堂。昔別君未婚。兒女忽成行。怡然敬父執。問我來何方。問答乃未已。兒女羅酒漿。夜雨剪春韭。新炊間黃粱。主稱會面難。一舉累十觴。十觴亦不醉。感子故意長。明日隔山岳。世事兩茫茫。

信手寫去，意盡而止，空靈宛暢，曲盡其妙。「新炊間黃粱」，善本「間」作「聞」。

*贈翰林張四學士垍 0204 PDF65,PDF1.64
翰林逼華蓋。鯨力破滄溟。天上張公子。宮中漢客星。賦詩拾翠殿。佐酒望雲亭。紫誥仍兼綰。黃麻似六經。內分金帶赤。恩與荔枝青。無復隨高鳳。空餘泣聚螢。此生任春草。垂老獨漂萍。儻憶山陽會。悲歌在一聽。

垍乃說之子，尙公主，卽禁中置內宅，其承帝寵如是，故公贈詩獨異，不可移於他翰林用之。此刻意之作，人多草草看過。如「高鳳」、「聚螢」，本不用人名車胤事，一經評註點染，竟爲白璧之瑕。垍官翰苑，又宅禁庭，如鳳翔千仞，無復可隨，而空泣聚螢耳。公在秦州贈薛三、畢四詩云：「官忝趨栖鳳，朝回歎聚螢。」知其必有所出。今以臆解之：螢之爲物，弱質不離腐草，微光難近太陽，故以自比。而兩處俱作囊螢解，則兒童之見也。山陽，嵇康所居，向秀與爲竹林之遊，公用之，知垍乃其舊遊，「悲歌一聽」，冀其念舊也。垍後降祿山，卒爲明皇所誅。「荔枝青」，註謂翰林拜命日，賜金荔枝帶。然一物而分作兩句，有赤青二色，恐屬臆解。「春草」狀其微弱，至「漂萍」益甚矣，說得可憐。

重經昭陵 0199 PDF66,PDF1.66,PDF1.212
草昧英雄起。謳歌歷數歸。風塵三尺劍。社稷一戎衣。翼亮貞文德。丕承戢武威。聖圖天廣大。宗祀日光輝。陵寢盤空曲。熊羆守翠微。再窺松柏路。還見五雲飛。

「陵寢盤空曲」，「陵寢」總謂山陵；而洙注謂「寢」爲寢廟。「熊羆守翠微」，自是奇語，謂若神靈使之；而洙注謂是守陵寢之兵。俱誤。
PDF1.212
首句言太宗所由興，次句見太宗所由立，此二句一篇之柱。「風塵」聯應首句，「翼亮」聯應次句。「聖圖」句言創業之鉅，「三尺劍」、「一戎衣」之成功也。「宗祀」句言垂統之遠，「貞文德」、「戢武威」之餘蔭也。「陵寢」二句才言昭陵，「再窺」二句卻見重經。

*故武衛將軍挽詞三首 0152 PDF66,PDF1.66
嚴警當寒夜。前軍落大星。壯夫思敢決。哀詔惜精靈。王者今無戰。書生已勒銘。封侯意疏闊。編簡爲誰青。舞劍過人絕。鳴弓射獸能。銛鋒行愜順。猛噬失蹻騰。赤羽千夫膳。黃河十月冰。橫行沙漠外。神速至今稱。哀挽青門去。新阡絳水遙。路人紛雨泣。天意颯風飈。部曲精仍銳。匈奴氣不驕。無由覩雄略。大樹日蕭蕭。

「嚴警當寒夜」，見軍令之嚴，雖死猶有生氣。「封侯意疏闊」，無限感慨。文帝謂李廣曰：「惜哉子不遇時，如當高帝時，萬戶侯豈足道哉！」詩意本此。
「銛鋒」頂「舞劍」來；「行愜順」，言所向如意也。「猛噬」頂「射獸」來；「失蹻騰」以比凶暴不敢跳梁。「赤羽」，修可引《家語》「赤羽若日」，固非；而須溪指雁爲炙之解亦未是。蓋前四句，猶一夫之勇也，「赤羽千夫膳」謂指飛鳥以爲糧，亦頂善射來，走獸不必言。蓋「一夫善射，百夫決拾」，如李陵所將，皆奇材劍客，力扼虎，射命中，故行不齎糧。乘河冰之合，橫行沙漠，絕無阻滯，而行之愜順又可徵矣。故下有部曲精銳之語。
「部曲仍精銳，匈奴氣不驕」，死後如此，生前可知，挽武將至此極矣。
合三詩觀之，橫行沙漠，匈奴喪氣，雖衞、霍不過如此，何以史無其名？且與前首「王者今無戰」相戾，況云「無戰」，似在開元盛時。按《唐鑑》：開元二年，玄宗嘗遣薛訥將兵擊契丹。豈將軍在其中耶？

兵車行 0229 PDF67,PDF1.68,PDF1.212
車轔轔。馬蕭蕭。行人弓箭各在腰。耶娘妻子走相送。塵埃不見咸陽橋。牽衣頓足攔道哭。哭聲直上干雲霄。道傍過者問行人。行人但云點行頻。或從十五北防河。便至四十西營田。去時里正與裹頭。歸來頭白還戍邊。邊庭流血成海水。武皇開邊意未已。君不聞漢家山東二百州。千村萬落生荆杞。縱有健婦把鋤犂。禾生隴畝無東西。況復秦兵耐苦戰。被驅不異犬與雞。長者雖有問。役夫敢伸恨。且如今年冬。未休關西卒。縣官急索租。租稅從何出。信知生男惡。反是生女好。生女猶是嫁比鄰。生男埋沒隨百草。君不見青海頭。古來白骨無人收。新鬼煩冤舊鬼哭。天陰雨濕聲啾啾。

注謂玄宗用兵吐蕃而作，是已。然未詳。按《唐鑑》：天寶六載，帝欲使王忠嗣攻吐蕃石堡城，忠嗣上言：「石堡險固，吐蕃舉國守之，非殺數萬人不能克，恐所得不如所亡，不如俟釁取之。」帝不快。將軍董延光自請取石堡，帝命忠嗣分兵助之；忠嗣奉詔而不盡副延光所欲，蓋以愛士卒之故。延光過期不克。八載，帝使哥舒翰攻石堡，拔之，士卒死者數萬，果如忠嗣之言。所以有「邊城流血」等語。◯「北防河」，防北虜乘冰合而入。注謂築隄防水泛決。誤。築隄仍須壯丁，豈十五歲者能辦耶？至「西營田」乃戍卒防吐蕃者。唐建都長安，西臨中原，皆云「山東」。隋得天下，改郡爲州，至唐又改州爲郡，凡一百九十二郡。曰「州」，仍舊名也。曰「二百」，已盡天下矣。◯「秦兵」卽關中之兵，正此時點行者。秦兵堅勁耐戰，故驅之尤迫。「青海」注已明；築城海上，攻破別築，則殺人更多矣。此詩已經物色，其尤妙在轉韻處磊落頓挫，曲折條暢。公用「耶孃」字而自引樂府以注，知其用語必有來處，卽用字亦無改換。
PDF1.212
《通》云：「況復秦兵云云與雞」，「耐苦戰」者秦兵也，今驅民之負耒耜者爲兵，所謂不教之民棄之死地耳，何異犬與雞乎？

同諸公登慈恩寺塔 0295 PDF68,PDF1.70
高標跨蒼穹。烈風無時休。自非曠士懷。登茲翻百憂。方知象教力。足可追冥搜。仰穿龍蛇窟。始出枝撐幽。七星在北戶。河漢聲西流。羲和鞭白日。少昊行清秋。秦山忽破碎。涇渭不可求。俯視但一氣。焉能辨皇州。回首叫虞舜。蒼梧雲正愁。惜哉瑤池飲。日晏崑崙丘。黃鵠去不息。哀鳴何所投。君看隨陽雁。各有稻粱謀。

鍾云：「登望詩不獨雄曠，有一段精理冥悟，所謂『令人發深省』也。」又評「曠士」、「冥搜」句云：「他人於此能作氣象語，不能作此性情語。」余謂信手平平寫去而自然雄超，非力敵造化者不能。如「高標」句，氣象語也，誰能接以「烈風無時休」？又誰能轉以「曠士懷」、「翻百憂」？然出之殊不費力。「七星北戶」，「河漢西流」，已奇，而用一「聲」字尤妙。「秦山」近在塔下，故云「忽破碎」，眞是奇語。而須溪據樊本定爲「泰山」，謬甚。末後「黃鵠」四句，若與塔不相關，而實塔上所見，語似平淡，而力未嘗弱，亦以見「曠士」之「懷」，性情之詩也。「君看」正照題面諸公，其縝密如此。◯三山老人《語錄》云：「此詩譏天寶時事也。山者君象，秦山破碎，則人君失道矣。賢否混淆，清濁不分，故曰『涇渭不可求』。天下無綱紀文章，而上都亦然，故曰『俯視但一氣，焉能辨皇州』。於是思古聖君不可得，故曰『回首叫虞舜』云云。時明皇方耽淫樂，故曰『惜哉瑤池』云云。賢人去朝廷，故曰『黃鵠去』云云。唯小人貪竊祿位者在朝，故曰『君看隨陽雁』云云。」余觀「烈風無時休」一語，必非無爲而發，分明有憂明危盛之思。「黃鵠」蓋自況也。三山語未爲無見，補錄於此。

杜位宅守歲 0266 PDF69,PDF1.72
守歲阿戎家。椒盤已頌花。盍簪喧櫪馬。列炬散林鴉。四十明朝過。飛騰暮景斜。誰能更拘束。爛醉是生涯。

「咸」一作「戎」。趙子櫟《年譜》云：「位字戎，乃李林甫婿。」用修引宋王晏呼從弟王思遠爲阿戎事，亦得。然觀「盍簪」、「列炬」語，自是權門豪婿氣象，後來被謫，想受其累？「誰能更拘束」，感憤橫放。《醉時歌》云：「儒術於我何有哉？孔丘盜跖俱塵埃。」極豪放矣，不能敵此五字。

樂遊園歌 0214 PDF69,PDF1.73
樂遊古園崒森爽。煙緜碧草萋萋長。公子華筵勢最高。秦川對酒平如掌。長生木瓢示眞率。更調鞍馬狂歡賞。青春波浪芙蓉園。白日雷霆夾城仗。閶闔晴開詄蕩蕩。曲江翠幕排銀牓。拂水低徊舞袖翻。緣雲清切歌聲上。卻憶年年人醉時。只今未醉已先悲。數莖白髮那拋得。百罰深杯亦不辭。聖朝已知賤士醜。一物自荷皇天慈。此身飲罷無歸處。獨立蒼茫自詠詩。

「華筵勢最高」，言開筵之所，地勢高也。須溪駁之，誤。唯地高，故芙蓉園、閶闔門、曲江幕一覽俱盡。於此張筵，豈非勝賞！「一物自荷皇天慈」，言有一物皆荷天恩也。「此身飲罷無歸處」，境眞語痛，非實歷安得有此？「賤士」乃公自謂。

*敬贈鄭諫議 0311 PDF69,PDF1.74,PDF1.212
諫官非不達。詩義早知名。破的由來事。先鋒孰敢爭。思飄雲物外。律中鬼神驚。毫髮無遺恨。波瀾獨老成。野人寧得所。天意薄浮生。多病休儒服。冥搜信客旌。築居仙縹緲。旅食歲崢嶸。使者求顏闔。諸公厭禰衡。將期一諾重。欻使寸心傾。君見途窮哭。宜憂阮步兵。

鄭乃諫議也，他人作贈，必用「伏蒲」等語，而公止贊其詩。蓋自林甫爲相，諫諍路絕，故不作胸中所無語。「思飄雲物」四句，乃詩家三昧，悟之可得詩訣。鍾云：「波瀾老成，合用有意，可悟作詩文之法。」「冥搜信客旌」，老杜自狀最的，觀其最失意中有最得意語，皆冥搜之所得也。「築居仙縹緲」，言無定居。「旅食歲崢嶸」，似不可解，而食不充口光景可想，故「崢嶸」字奇，「殘杯冷炙，到處悲辛」，不能敵此二字。鍾云：「二字妙在安得不甚妥。」
PDF1.212
《通》云：「使者求」一聯，言朝廷本有求賢之意，但爲諸當國者忌才不用耳。

送韋書記赴安西 0326 PDF70,PDF1.75
夫子欻通貴。雲泥相望懸。白頭無籍在。朱紱有哀憐。書記赴三捷。公車留二年。欲浮江海去。此別意蒼然。

「雲泥」字一詩之綱，中二聯俱是一雲一泥，而末云「欲浮江海」，則雲泥更懸矣。「藉在」猶云溫存，書記未是顯官，而遂判雲泥，其窮可知。如投贈哥舒極其贊頌，止冀一書記而不可得也。

*奉贈太常張卿垍 0506 PDF70,PDF1.75,PDF1.203
方丈三韓外。崑崙萬國西。建標天地闊。詣絕古今迷。氣得神仙迥。恩承雨露低。相門清議眾。儒術大名齊。軒冕羅天闕。琳琅識介珪。伶官詩必誦。夔樂典猶稽。健筆凌鸚鵡。銛鋒瑩鸊鵜。友于皆挺拔。公望各端倪。通籍踰青瑣。亨衢照紫泥。靈虯傳夕箭。歸馬散霜蹄。能事聞重譯。嘉謨及遠黎。弼諧方一展。班序更何躋。適越空顚躓。遊梁竟慘悽。謬知終畫虎。微分是䤈雞。萍泛無休日。桃陰想舊蹊。吹噓人所羨。騰躍事仍暌。碧海眞難涉。青雲不可梯。顧深慚鍛鍊。才小辱提攜。檻束哀猿巧。枝驚夜鵲栖。幾時陪羽獵。應指釣璜溪。

「方丈」、「崑崙」東西之極，引起「天地闊」，而「建標」其間，卓絕今古，總是贊其德業之隆，榮寵之盛，無復比並。然語涉諂諛，吾竊羞之。須溪之解，徒發一笑。四句提綱，下道其實。「班序更何躋」是轉語。後面陳情，亦覺過於卑屈。
1.203
「靈虯傳夕箭，歸馬散銀蹄」，垍以尙主寵眷特厚，故出朝獨遲。註引《莊子·馬蹄》，無謂。尾句「幾時陪羽獵，應指釣璜溪」，呂望晚而遇主，公覬張之速薦而借呂以動之，蓋反言之也。

*奉贈鮮于京兆 0328 PDF71,PDF1.76
王國稱多士。賢良復幾人。異才應間出。爽氣必殊倫。始見張京兆。宜居漢近臣。驊騮開道路。雕鶚離風塵。侯伯知何算。文章實致身。奮飛超等級。容易失沉淪。脫略磻溪釣。操持郢匠斤。雲霄今已逼。台衮更誰親。鳳穴雛皆好。龍門客又新。義聲紛感激。敗績自逡巡。途遠欲何向。天高難重陳。學詩猶孺子。鄕賦忝嘉賓。不得同晁錯。吁嗟後郄詵。計疏疑翰墨。時過憶松筠。獻納紆皇眷。中間謁紫宸。且隨諸彥集。方覬薄才伸。破膽遭前政。陰謀獨秉鈞。微生霑忌刻。萬事益酸辛。交合丹青地。恩傾雨露辰。有儒愁餓死。早晚報平津。

與干謁他貴官同一機軸，而此篇於「奮飛超等級」下，對以「容易失沉淪」，喚起後截，有情。其轉語「龍門客又新」，下接以「義聲感激，敗績逡巡」，又云「途遠欲何向？天高難重陳」，轉得曲折有氣。末云「有儒愁餓死，早晚報平津」，言餓死只在早晚，因報平津，十字爲句。◯讀「郗詵」爲「郄詵」，其誤久矣。「微生霑忌刻」，下字忠厚。

貧交行 0317 PDF71,PDF1.77
翻手作雲覆手雨。紛紛輕薄何須數。君不見管鮑貧時交。此道今人棄如土。

此詩必有爲而發。《行》止四句，恐非全文。

白絲行 0319 PDF71,PDF1.77
繰絲須長不須白。越羅蜀錦金粟尺。象牀玉手亂殷紅。萬草千花動凝碧。已悲素質隨時染。裂下鳴機色相射。美人細意熨帖平。裁縫滅盡針線迹。春天衣著爲君舞。蛺蝶飛來黃鸝語。落絮遊絲亦有情。隨風照日宜輕舉。香汗清塵汙顏色。開新合故置何許。君不見才士汲引難。恐懼棄捐忍羈旅。

此詩本墨子悲絲來，大指謂士人改易素履，委蛇隨俗，少有點染，人便捐棄，所以忍於羈旅，無限躊躇，無限感慨。◯「不須白」就世情立論，乃憤激語。下云「隨時染」、「色相射」、「汙顏色」，脈理相貫。士得時則媸亦成姸，故云「滅盡針線迹」；依附者眾，故云「蛺蝶飛來黃鸝語」。此一段造語姸麗，與《舟前看落花》詩相似。束語自道，具見品格。

*投贈哥舒開府翰 0563 PDF71,PDF1.78,PDF1.212
今代騏驎閣。何人第一功。君王自神武。駕馭必英雄。開府當朝傑。論兵邁古風。先鋒百勝在。略地兩隅空。青海無傳箭。天山早挂弓。廉頗仍走敵。魏絳已和戎。每惜河湟棄。新兼節制通。智謀垂睿想。出入冠諸公。日月低秦樹。乾坤繞漢宮。胡人愁逐北。宛馬又從東。受命邊沙遠。歸來御席同。軒墀曾寵鶴。畋獵舊非熊。茅土加名數。山河誓始終。策行遺戰伐。契合動昭融。勳業青冥上。交親氣槪中。未爲珠履客。已見白頭翁。壯節初題柱。生涯獨轉蓬。幾年春草歇。今日暮途窮。軍事留孫楚。行間識呂蒙。防身一長劍。將欲倚崆峒。

此篇乃投贈之最工緻者。杜冀爲記室參軍，故稱之不無過當。如「略地兩隅」，征突厥未及考；至伐吐蕃，明是逢君，明是邀功，乃王忠嗣所不肯爲者，《兵車行》所爲作也。此極稱之，豈由衷語哉？他日有詩云：「愼勿學哥舒！」才是正論，不必以此詩爲礙也。「日月低秦樹，乾坤繞漢宮」，言其扞護功在社稷，須溪之評可笑。◯錢受之曰：「按翰與祿山、思順並爲節度，祿山在范陽，思順與翰分控河隴，故曰『受命邊沙遠』。翰素與兩人不協，天寶十一載並來朝，帝使高力士於城東崔駙馬池亭讌會，賜熱落河以和解之，故曰『歸來御席同』。『寵鶴』指祿山、思順，『非熊』謂翰，分別言之。」
PDF1.212
《通》云：「青海」以吐蕃言，「天山」以突厥言，卽「略地兩隅空」也。「日月低秦樹」，謂翰能布朝廷明命於河西，所謂「顯于西土」也。「乾坤繞漢宮」，謂翰以西北款順，使天下一統，如在其左右也。「胡人」一聯，又申言兩隅之空也。「策行」句，貴謀賤戰也。「契合」句，君臣相悅也。「春草」句用《楚辭》語。「途窮」用阮籍事，言幾年旅遊於外，今日之窮則無所往矣。「孫楚」、「呂蒙」，見有容士之度，知人之明也。蓋是時李林甫、陳希烈當國，忌才斥士，無路可通，翰獨能甄用才俊，不得已而欲依之以進也。

送高三十五書記 0388 PDF72,PDF1.79
崆峒小麥熟。且願休王師。請公問主將。焉用窮荒爲。飢鷹未飽肉。側翅隨人飛。高生跨鞍馬。有似幽幷兒。脫身簿尉中。始與捶楚辭。借問今何官。觸熱向武威。答云一書記。所愧國士知。人實不易知。更須愼其儀。十年出幕府。自可持旌麾。此行旣特達。足以慰所思。男兒功名遂。亦在老大時。常恨結歡淺。各在天一涯。又如參與商。慘慘中腸悲。驚風吹鴻鵠。不得相追隨。黃塵翳沙漠。念子何當歸。邊城有餘力。早寄從軍詩。

起四句云：「願休王師」，「焉用窮荒」，才是正論。故知前首贊翰非由衷語也。「主將」卽翰也。高係相知，故送別詩悃款周悉，用情特至。「脫身簿尉中，始與捶楚辭」，鮑註以爲捶有罪者，非身受杖也。不知古來簿尉受杖者多有之，《野客叢談》引證甚悉。

奉留贈集賢院崔于二學士 0288 PDF73,PDF1.80
昭代將垂白。途窮乃叫閽。氣衝星象表。詞感帝王尊。天老書題目。春官驗討論。倚風遺鶂路。隨水到龍門。竟與蛟螭雜。寧無燕雀喧。青冥猶契闊。陵厲不飛翻。儒術誠難起。家聲庶已存。故山多藥物。勝槪憶桃源。欲整還鄕旆。長懷禁掖垣。謬稱三賦在。難述二公恩。

「詩感帝王尊」，知明皇不但奇其三賦已也，又奇其詩。「家聲庶已存」，所以感二公之恩者在此。

陪鄭廣文遊何將軍山林十首 0356 PDF73,PDF1.80,PDF1.210
不識南塘路。今知第五橋。名園依綠水。野竹上青霄。谷口舊相得。濠梁同見招。平生爲幽興。未惜馬蹄遙。百頃風潭上。千章夏木清。卑枝低結子。接葉暗巢鶯。鮮鯽銀絲鱠。香芹碧澗羹。翻疑舵樓底。晚飯越中行。萬里戎王子。何年別月支。異花開絕域。滋蔓匝清池。漢使徒空到。神農竟不知。露翻兼雨打。開拆漸離披。旁舍連高竹。疏籬帶晚花。碾渦深沒馬。藤蔓曲藏蛇。詞賦工無益。山林迹未賒。盡拈書籍賣。來問爾東家。剩水滄江破。殘山碣石開。綠垂風折筍。紅綻雨肥梅。銀甲彈箏用。金魚換酒來。興移無灑掃。隨意坐莓苔。風磴吹陰雪。雲門吼瀑泉。酒醒思臥簟。衣冷得裝綿。野老來看客。河魚不取錢。祇疑淳朴處。自有一山川。棘樹寒雲色。茵蔯春藕香。脆添生菜美。陰益食單涼。野鶴清晨出。山精白日藏。石林蟠水府。百里獨蒼蒼。憶過楊柳渚。走馬定昆池。醉把青荷葉。狂遺白接䍦。刺船思郢客。解水乞吳兒。坐對秦山晚。江湖興頗隨。牀上書連屋。階前樹拂雲。將軍不好武。稚子總能文。醒酒微風入。聽詩靜夜分。絺衣挂蘿薜。涼月白紛紛。幽意忽不愜。歸期無奈何。出門流水住。回首白雲多。自笑燈前舞。誰憐醉後歌。祇應與朋好。風雨亦來過。

山林與園亭不同，依山臨水，連村落，包原隰，溷樵漁，王右丞輞川似之，非止一壑一丘之勝而已。此十詩明是一篇遊記，有首有尾。中間或賦景，或寫情，經緯錯綜，曲折變幻，用正出奇，不可方物。有自爲首尾者，有無首無尾者；詩不可無首尾，因有總首尾在也。
其一：爲遊記之發端。先紀所經之途，次及將到之景，次及同遊之人與見招之主。露出「幽興」二字，爲十首之綱。「幽興」者，冥搜之別名，同行而獨見，同見而獨領者是也。悟得二字之解，則全部杜詩已得其要矣。
其二：風潭喬木，乃園中最勝之景。初到時設席於此。前聯根「夏木」來，次聯根「風潭」來。「柂樓」又比木陰，而「晚飯」又頂鱠羹，此詩律之最細者。
其三：止賦一花，便是變調。花名「戎王子」，必初從外國來，人競珍之，故有是名。老杜初見，故特賦之。「異花開絕域」，已別「月支」，又開「絕域」，況下又重一「開」字，故余疑爲必「來」字之誤。又細思之，非誤也。謂如此異花，本開絕域，而蔓匝清池，是漢使、神農所不及見者，而今忽有之，非幽興中所亟賞者乎？露翻而開拆，雨打而離披，須分看。
其四：忽及「旁舍」，又奇。此必步屣所到者。「疏籬」卽旁舍之籬，而花竹則何園物也。「碾渦」洙注謂碾磑者誤。蓋何園周圍有水，觀「依綠水」可見。必引水入園，通流以界旁舍，形如碾槽，而渦漩可以「沒馬」。藤蔓蟠曲，其形如蛇，此亦幽僻之景，他人所不必道者，高人入眼亦自成趣，直欲卜居於此。而時方獻賦不售，正當窮愁，忽興感愴，謂「詞賦」雖工何益，「書籍」亦爲棄物，當拈而賣之，「問爾東家」，託此以終吾身而已。賣書典宅，正見其窮，此憤激之詞，非實語也。樂中生悲，所以爲性情之詩；吾輩作詩不及古人，正在阿堵。須溪云：「甚形容其志願。」何翅千里？
其五：此首是無起結者。「剩水」二句，須溪得之。「銀甲」二句，不但見好客而貧，「銀甲」可以換酒，卻因「彈箏」所用，乃解「金魚」以換之，何等高雅！何等風致！豈武夫所有？
其六：時當夏月，遊人畏暑，又有風磴之雪，雲門之泉，豈不大奇？卽讀詩至此，肌猶生粟，文人之筆，變幻至此。曰「淳朴」似乎近俗，不如「淳朴」中「自有一山川」，又在俗人賞鑒之外。前四句奇峭，後四句又從容自在。
PDF1.210
落句「卻疑淳朴處」，隨頂五六，而「自有一山川」，頂前四句來，謂疑「淳朴處」之「山川」，炎暑中亦清涼別一境界也。聯無情爲有情，意外巧妙。
其七、其八：二首相根，又一變局，在諸首中最爲奇幻。棘本惡木，人所共棄，而興幽者偏爲著眼。此木不栽自生，不培自茂，而最多陰，寒雲狀其陰也。陰則土潤，茵蔯生之，嫩而且脆，春藕狀其脆也。脆故與生菜同食而添其美；陰故展食單於下而益其涼，此近景也。又推而遠之：鶴，清物也，清晨從此出；山精，幽物也，白日在此藏。總是棘林水石，蟠亙百里之內，望之獨此蒼然，極其清幽；而清幽之物，俱集於此，豈非山水之大觀哉？蓋冥搜之人，觸目成趣，粗亦成精，近不遺遠，隨意命筆，變化生動，而人不知賞也。按《玄中記》：「山精如人，一足，長三四尺，食山蟹，夜出晝藏。」因水府遂有定昆池之憶，而畫龍點精在「走馬」二字。臨池本宜泛舟，而卻走馬，則因無刺船、解水之人也。「青荷葉」，注云：酒盃，誤。荷卽池中所產，醉時折而把之。發興之狂，至遺接䍦，乃空思郢客，難乞吳兒，江湖之興不能展也。今日臨水府，對秦山，空坐至晚，江湖之興亦頗相隨，而能已於郢客、吳兒之思哉？意與前章相發如此，亦見石林之水，不減定昆池也。
其九：「牀上書」、「階前樹」，又是一番光景。「將軍不好武」，須溪云：「言外亦具世變。」是。大抵武人好文，此治之終，亂之始也。「聽詩」是聽將軍吟詩；前詩言「晚」，此詩言「夜」，其次序如此。舊註：「『白紛紛』，月在蘿薜間如此。」然《月賦》云：「白露曖空，素月流天。」則「白紛紛」可想，似不必在蘿薜而然。
末章：曲折頓挫，無限悲感。謂山林宴遊，眞可不厭，而幽意忽有不愜，於是告歸，而實出於無可奈何。故身雖出門，心不忍去，若見流水俱住，然回首見白雲，已如隔壤矣。因追思前夕燈前舞、醉後歌，豈眞賞心？不過借以散悶，誰則知之？「自笑」、「誰憐」，正見幽意。蓋何將軍雖高雅，然初會未必知心。「朋好」謂鄭廣文，乃知心者。幽愁難遣，祇應與之來遊，風雨不避，正《詩》所云「駕言出遊，以寫我憂」者，非眞戀山林也。其不愜之意，於前「旁舍」一首已微露之。至重過而云「何日沾微祿」，始和盤托出矣。◯「風雨」用《詩經·谷風》篇語。
首篇「幽興」，與末篇「幽意」相應。興曰「幽興」，其心得者人不能同其樂；意曰「幽意」，其不愜者人不能解其憂也。
作詩易，選詩難，而選杜尤難。昔人選詩而不及杜，未爲無見也。卽如「何氏十首」，須全看則老杜所云「沉鬱頓挫」者始盡其妙。趙子常選七首，所汰者「旁舍」、「棘樹」、「憶過」三首，固常人之見，然頓挫之氣索然矣。又可笑者：收六首入宴遊，而「戎王」一首謂刺祿山而作，別自爲類，此小兒強解事者，安有方遊賞園林而忽及胡奴者耶？至曹能始選六首，汰「棘樹」而收「憶過」，則與何氏山林毫無干涉矣。鍾伯敬止收「風磴」一首，豈餘九首俱不及耶？旣云選，定不能全收，則如《品彙》收始末與「牀上」三首，猶不致相左耳。杜詩難看，故選者多不當人意。偶筆於此。余初欲選，已爲作序，而至今不敢也。

醉時歌 0409 PDF76,PDF1.90
諸公衮衮登臺省。廣文先生官獨冷。甲第紛紛厭粱肉。廣文先生飯不足。先生有道出羲皇。先生有才過屈宋。德尊一代常轗軻。名垂萬古知何用。杜陵野客人更嗤。被褐短窄鬢如絲。日糴太倉五升米。時赴鄭老同襟期。得錢卽相覓。沽酒不復疑。忘形到爾汝。痛飲眞吾師。清夜沉沉動春酌。燈前細雨簷花落。但覺高歌有鬼神。焉知餓死塡溝壑。相如逸才親滌器。子雲識字終投閣。先生早賦歸去來。石田茅屋荒蒼苔。儒術於我何有哉。孔丘盜跖俱塵埃。不須聞此意慘愴。生前相遇且銜杯。

簷水落而燈光映之如銀花，余親見之，始知其妙。今註者謂近簷之花，有何意味？◯此篇總是不平之鳴，無可奈何之詞，非眞謂垂名無用，非眞薄儒術，非眞齊孔、跖，亦非眞以酒爲樂也。杜詩「沉醉聊自遣，放歌破愁絕」，卽此詩之解，而他詩可以旁通。◯自發苦情，故以《醉時歌》命題。

*上韋左相 0581 PDF76,PDF1.90,PDF1.213
鳳曆軒轅紀。龍飛四十春。八荒開壽域。一氣轉洪鈞。霖雨思賢佐。丹青憶老臣。應圖求駿馬。驚代得騏驎。沙汰江河濁。調和鼎鼐新。韋賢初相漢。范叔已歸秦。盛業今如此。傳經固絕倫。豫樟深出地。滄海闊無津。北斗司喉舌。東方領搢紳。持衡留藻鑒。聽履上星辰。獨步才超古。餘波德照鄰。聰明過管輅。尺牘倒陳遵。豈是池中物。由來席上珍。廟堂知至理。風俗盡還淳。才傑俱登用。愚蒙但隱淪。長卿多病久。子夏索居頻。回首驅流俗。生涯似眾人。巫咸不可問。鄒魯莫容身。感激時將晚。蒼茫興有神。爲公歌此曲。涕淚在衣巾。

「八荒開壽域，一氣轉洪鈞」，偉麗之極，然根「龍飛」來，而須溪以爲頌相業，誤矣。「回首驅流俗，生涯似眾人」，自狀不凡。古人自期，今人不如，千載同慨。
PDF1.213
《通》云：末四句雖時邁急於求進，然必與吾道契合者，然後望其汲引，故獨爲韋公歌此曲；致「涕在衣巾」，則韋之賢可知。

麗人行 0342 PDF77,PDF1.91
三月三日天氣新。長安水邊多麗人。態濃意遠淑且眞。肌理細膩骨肉勻。繡羅衣裳照暮春。蹙金孔雀銀麒麟。頭上何所有。翠爲㔩葉垂鬢脣。背後何所見。珠壓腰衱穩稱身。就中雲幕椒房親。賜名大國虢與秦。紫駝之峯出翠釜。水精之盤行素鱗。犀箸厭飫久未下。鸞刀縷切空紛綸。黃門飛鞚不動塵。御廚絡繹送八珍。簫鼓哀吟感鬼神。賓從雜遝實要津。後來鞍馬何逡巡。當軒下馬入錦茵。楊花雪落覆白蘋。青鳥飛去銜紅巾。炙手可熱勢絕倫。愼莫近前丞相嗔。

鍾云：「本是風刺，而詩中直敍富麗，若深不容口，妙妙。」又云：「如此富麗，而一片清明之氣行乎其中。」用修謂他本於「穩稱身」之下，有「足下何所著？紅蕖羅襪穿凳銀」，此眞不可少。《詩歸》從之。自「態濃意遠」至「穿凳銀」，極狀姿色服飾之盛，而後接以「就中雲幕」二句，突然又起「紫駝之峯」四句，極狀饌食之豐侈；而後接以「黃門飛鞚」二句，皆弇州所謂倒插法，唯杜能之者。◯「態濃意遠」、「骨肉勻」，畫出一箇國色。狀姿色曰「骨肉勻」；狀服飾曰「穩稱身」，可謂善於形容。「紫駝之峯」二句，語對、意對而詞義不對，與「裙拖六幅」、「鬢挽巫山」俱別一對法，詩聯變體。◯鍾云：「『厭飫久未下』寫驕貴暴殄入骨。」◯以上形容已極，寫到「鞍馬逡巡」，「當軒下馬」，又是一種貴倨氣象，與前全不相涉。至「楊花」、「青鳥」兩語，似不可解，而騶徒擁從之盛可想見於言外，眞化工之筆。◯「簫鼓」、「賓從」二句，承前起下。而「當軒下馬」，則丞相所寵嬖者；至末纔點「丞相」字，此亦倒插法。

重過何氏五首 0419 PDF77,PDF1.93,PDF1.210
問訊東橋竹。將軍有報書。倒衣還命駕。高枕乃吾廬。花妥鶯捎蝶。溪喧獺趁魚。重來休沐地。眞作野人居。山雨尊仍在。沙沉榻未移。犬迎曾宿客。鴉護落巢兒。雲薄翠微寺。天清皇子陂。向來幽興極。步屣過東籬。落日平臺上。春風啜茗時。石欄斜點筆。桐葉坐題詩。翡翠鳴衣桁。蜻蜓立釣絲。自今幽興熟。來往亦無期。頗怪朝參懶。應耽野趣長。雨拋金鎖甲。苔臥綠沉槍。手自移蒲柳。家纔足稻粱。看君用幽意。白日到羲皇。到此應常宿。相留可判年。蹉跎暮容色。悵望好林泉。何日霑微祿。歸山買薄田。斯遊恐不遂。把酒意茫然。

「倒衣還命駕」二語，正述報書，而末有「眞作野人居」之語，正與「吾廬」相應，加一「眞」字以實之。須溪解「倒衣」謂自家顚倒而前，誤甚。「花妥」兩句，正是野景，而「獺趁魚」更覺幽僻，故野人居之最稱。
其二：趙註前三句，以「樽」、「榻」、「犬」三物見再遊意，第四句乃卽所見，而鴉護兒因犬迎客也。幽興極，「幽」當作「遊」，蓋何園與翠微寺、皇子陂相近，向來極有遊興，於是「步屧過東籬」，而往爲寺陂之遊也。不然，則「寺」、「陂」二語，有何關涉？而此云「幽興極」，後首「幽興熟」，豈不累眼？
其三：趙子常云：「兩遊皆當夏月，『春』必『薰』字之誤。」用修亦定爲「薰」，但與「落日」不相應。余以爲當作「清」，「清」與「春」音近而訛也。「點筆」謂泚筆，置硯石欄而坐臺上，故用一「斜」字。翡翠、蜻蜓，眞可發幽興者。曰「熟」，以見重過。
其四：「雨抛」二句，應「朝參懶」。「移柳」二句，應「野趣長」；「自移蒲柳」，見無驕貴氣。「纔足稻粱」見其貧。卽此便見幽意，而與幽興正相契合。淵明謂高臥北窗爲羲皇上人，故用「白日」，見不必臥也。羲皇謂何君，「到」字妙，言往千載上與相接也。
其五：初遊未甚知將軍之心，故有「自笑」、「誰憐」之語。再過而心相契矣，故到可常宿，留可判年，而霑祿買田，直剖胸臆，初遊幽意不愜者，正謂是耳。蓋有飯喫則心安體舒，纔遂斯遊，而把酒茫然，未知得如所願否也？趙註謂：「一遂所願，斯遊不可復繼。」誤矣。蓋杜家長安，非難到也。按《名勝志》：杜曲在西安府城之東。子美舊居韋曲，在城南。韋曲之東有鄭莊，鄭虔所居。西有塔坡，何將軍之山林也。皇子陂在韋曲之西。
PDF1.210
老杜平生有志經濟，而山林之興亦復不淺，功成名遂而退就山林，此夙心也。其云「霑祿買田」，乃遜詞，非實語也。「蹉跎暮容色」五字，無限傷感，蓋膂力方剛而後可經營四方，容顏已暮，功業難期，故好山林之悵，斯遊不遂之恐，皆因蹉跎而起，而斯遊亦非指定何氏山林也。

渼陂行 0443 PDF79,PDF1.96
岑參兄弟皆好奇。攜我遠來遊渼陂。天地黤慘忽異色。波濤萬頃堆瑠璃。瑠璃漫汗泛舟入。事殊興極憂思集。鼉作鯨吞不復知。惡風白浪何嗟及。主人錦帆相爲開。舟子喜甚無氛埃。鳧鷖散亂棹謳發。絲管啁啾空翠來。沉竿續蔓深莫測。菱葉荷花靜如拭。宛在中流渤澥清。下歸無極終南黑。半陂已南純浸山。動影裊窕沖融間。船舷暝戞雲際寺。水面月出藍田關。此時驪龍亦吐珠。馮夷擊鼓羣龍趨。湘妃漢女出歌舞。金支翠旗光有無。咫尺但愁雷雨至。蒼茫不曉神靈意。少壯幾時奈老何。向來哀樂何其多。

按《雍大記》：「渼陂在鄠縣西五里，水出終南山谷，合胡公泉，其周一十四里。」又胡松《遊記》云：「渼陂上爲紫閣峯，峯下陂水澄湛，環抱山麓，方廣可數里，中有芙蕖鳧雁之勝。」余謂平湖寬闊，湖波浩蕩，杜家京師，素不習水，初見不無驚愕，如「鼉作鯨吞」、「惡風白浪」，皆以意想得之。已而心神稍定，主人開帆，舟子色喜，加以棹謳、絲管，易憂爲喜，自是人情之常。如水有菱荷，不過尋丈之水，而謂之「深莫測」，此正不習水人口吻，而憂心終在也。故至夜深，仍見大水茫無際涯，又復驚惶，如雷雨將至，皆疑心幻影，有何神靈使之哉？故湖本無奇，而乍見者誤以爲奇，又誤以岑參爲好奇，而二岑固未嘗好奇。後來登臺泛舟，各自有詩，未嘗云奇，而追思前作，亦當失笑耳。◯「驪龍」數語，亦以意想得之，亦喜亦驚。「少壯幾時」一句，用舊語可厭。

渼陂西南臺 0456 PDF79,PDF1.97
高臺面蒼陂。六月風日冷。蒹葭離披去。天水相與永。懷新目似擊。接要心已領。仿像識鮫人。空蒙辨魚艇。錯磨終南翠。顚倒白閣影。𡺚崒增光輝。乘陵惜俄頃。勞生愧嚴鄭。外物慕張邴。世復輕驊騮。吾甘雜鼃黽。知歸俗可忽。取適事莫並。身退豈待官。老來苦便靜。況資菱芡足。庶結茅茨迥。從此具扁舟。彌年逐清景。

「高臺面蒼陂」，「冷」者風也，而兼言日。「蒹葭離披去」，「永」者水也，而兼言天。此下語之妙，眞是筆端有畫；四句已盡其勝，所云「接要」者此也。「仿像鮫人」六句，寫景殊溟涬，有前篇風致，但不見可懼而見其可狎；篇末所云「逐清景」，卽此景也。「吾甘雜鼃黽」，鼃黽湖中物。「取適事莫並」，名語。「老來苦便靜」，情語。「資菱芡」、「結茅茨」，乃窮愁語。當得其意。不然，人豈甘雜蛙黽哉？

城西陂泛舟 0434 PDF80,PDF1.98
青蛾皓齒在樓船。橫笛短簫悲遠天。春風自信牙檣動。遲日徐看錦纜牽。魚吹細浪搖歌扇。燕蹴飛花落舞筵。不有小舟能盪槳。百壺那送酒如泉。

有「青蛾皓齒」，故有「橫笛短簫」。樓船高敞，故聲達天際，而用一「悲」字，妙。蓋喜從悲生，如云痛快，不痛不快，觀場者至於墮淚而後以爲得趣也。樓船甚安，不見其動，但有風有檣，自信其船之行，用「自信」字極妙。船大則行自緩，故云「徐看」；此聯頂「樓船」來。「魚吹細浪」，妙在「吹」字；此聯頂「青蛾」來。船大則送酒必用小舟，故倒其語而簸弄風致。遵岩以爲不成語，何耶？

*送張參軍赴蜀州因呈楊侍御 0403 PDF80,PDF1.99
好去張公子。通家別恨添。兩行秦樹直。萬點蜀山尖。御史新驄馬。參軍舊紫髯。皇華吾善處。於汝定無嫌。

「兩行秦樹」，言所經之途；「萬點蜀山」，言所至之境。「善處」固常語，然他詩不曾用，想必有所出。

寄高三十五書記 0406 PDF80,PDF1.99
歎惜高生老。新詩日又多。美名人不及。佳句法如何。主將收才子。崆峒足凱歌。聞君已朱紱。且得慰蹉跎。

高適年五十，始爲詩，卽工；每吟一篇，好事者輒傳布，故云「高生老」，「新詩日又多」。

陪諸貴公子丈八溝攜妓納涼晚際遇雨二首 0438 PDF80,PDF1.100
落日放船好。輕風生浪遲。竹深留客處。荷淨納涼時。公子調冰水。佳人雪藕絲。片雲頭上黑。應是雨催詩。雨來霑席上。風急打船頭。越女紅裙濕。燕姬翠黛愁。纜侵隄柳繫。幔卷浪花浮。歸路翻蕭颯。陂塘五月秋。

放船尙早，「落日」有誤，豈「晴日」耶？「留客」、「納涼」，「調冰」、「雪藕」，俱在舟中；後首云「雨霑席上」，可見。「竹深」，必水竹之幽深處也。◯舟攜南北妓，見貴公子行徑。燕姬不慣乘舟，又兼風雨，故愁。◯二詩相爲首尾，「歸路蕭颯」與「放船好」相應，故下「翻」字。

*送裴二虬作尉永嘉 0481 PDF81,PDF1.100
孤嶼亭何處。天涯水氣中。故人官就此。絕境興誰同。隱吏逢梅福。遊山憶謝公。扁舟吾已具。把釣待秋風。

孤嶼余曾到，在城北江中。「水氣中」三字，摹寫極肖。謝康樂嘗爲永嘉守；梅福未嘗到此，而嘗尉南昌。今裴作尉，故以梅比之；而「憶謝」則公自謂也。

*秋雨歎 0465 PDF81,PDF1.101
雨中百草秋爛死。階下決明顏色鮮。著葉滿枝翠羽蓋。開花無數黃金錢。涼風蕭蕭吹汝急。恐汝後時難獨立。堂上書生空白頭。臨風三嗅馨香泣。闌風長雨秋紛紛。四海八荒同一雲。去馬來牛不復辨。濁涇清渭何當分。禾頭生耳黍穗黑。農夫田父無消息。城中斗米換衾裯。相許寧論兩相直。長安布衣誰比數。反鎖衡門守環堵。老夫不出長蓬蒿。稚子無憂走風雨。雨聲颼颼催早寒。胡雁翅濕高飛難。秋來未曾見白日。泥汙后土何時乾。

天寶十三載秋，霖雨六旬不止，帝憂之，楊國忠取禾之善者以獻，曰：「雨雖多，不害稼也。」百草爛死，決明獨鮮，三嗅而泣，豈謂是耶？白頭書生不敢非議朝政，有泣而已。◯江總九日採菊視之，謂賓客曰：「元亮若見，必不使混蕕草中。」至醉，又語客曰：「三嗅三憶古人，使人三泣。」
「農夫田父」，似當作「田務」；秋雨催寒，至出衾裯換米，非至急不爾，何暇計價耶？

贈陳二補闕 0400 PDF81,PDF1.102
世儒多汩沒。夫子獨聲名。獻納開東觀。君王問長卿。皁雕寒始急。天馬老能行。自到青冥裏。休看白髮生。

陳起盛名，故獻納者薦入東觀，而致君王之問也。「皁雕」句，言報效之眞切。「天馬」句，言謀猷之熟鍊。陳蓋晚達，公亦深羨之，而勉以老當益壯也。

*贈獻納起居田舍人澄 0536 PDF81,PDF1.102
獻納司存雨露邊。地分清切任才賢。舍人退食收封事。宮女開函近御筵。曉漏追趨青瑣闥。晴窗點檢白雲篇。揚雄更有河東賦。唯待吹噓送上天。

田以中書起居舍人兼司獻納，而公所重在其獻納，故首提「獻納」。「雨露邊」冀藉餘潤以自達，尾句「吹噓」正相照也。起居舍人注記事畢，然後退食，而收人所上封事，隨付宮女，開函進上，見其喉舌之司，有獻者上達之易也。故曉啟瑣闥，趍而入侍，旣供注記之職；退入晴窗，則點簡白雲篇，以供獻納之職。蓋山林隱士，身住白雲，皆得批胸臆以效芻蕘之獻，故「白雲篇」不必有所出，卽己所欲上之賦，亦隱然在內矣。賦引揚雄，見其不可無薦也，故有下句。

*承沈八丈東美除膳部員外郎阻雨未遂馳賀奉寄 0494 PDF82,PDF1.103
今日西京掾。多除南省郎。通家惟沈氏。謁帝似馮唐。詩律羣公問。儒門舊史長。清秋便寓直。列宿頓輝光。未暇申宴慰。含情空激揚。司存何所比。膳部默悽傷。貧賤人事略。經過霖潦妨。禮同諸父長。恩豈布衣忘。天路牽騏驥。雲臺引棟梁。徒懷貢公喜。颯颯鬢毛蒼。

王仲宣流落荆南，多有名士日問詩律。未遂馳賀而詩用「安慰」，似不相稱，豈唐人得通用耶？「貧賤人事略」，眞實語。「天路」二句，一意而兩喩。

九日寄岑參 0484 PDF82,PDF1.203
出門復入門。雨腳但如舊。所向泥活活。思君令人瘦。沉吟坐西軒。飲食錯昏晝。寸步曲江頭。難爲一相就。吁嗟乎蒼生。稼穡不可救。安得誅雲師。疇能補天漏。大明韜日月。曠野號禽獸。君子強逶迤。小人困馳驟。維南有崇山。恐與川浸溜。是節東籬菊。紛披爲誰秀。岑生多新詩。性亦嗜醇酎。采采黃金花。何由滿衣袖。

遵岩極賞此詩，謂唐人盡拜下風，固未必然；然起來四句，卻有情致。「誅雲師」指佞臣如楊國忠輩。「天漏」暗指玄宗之失德也。

歎庭前甘菊花 0490 PDF82,PDF1.203
簷前甘菊移時晚。青蕊重陽不堪摘。明日蕭條醉盡醒。殘花爛漫開何益。籬邊野外多眾芳。采擷細瑣升中堂。念茲空長大枝葉。結根失所埋風霜。

詩以自況，甘菊可入藥，有用之物也，而悲其失時不爲人所采。眾芳似菊而非者，其名曰薏，紅紫異色，今種之以供人賞玩者皆是。其味苦。「長大枝葉」，句法新異。

示從孫濟 0501 PDF83,PDF1.104
平明跨驢出。未知適誰門。權門多噂𠴲。且復尋諸孫。諸孫貧無事。宅舍如荒村。堂前自生竹。堂後自生萱。萱草秋已死。竹枝霜不蕃。淘米少汲水。汲多井水渾。刈葵莫放手。放手傷葵根。阿翁懶惰久。覺兒行步奔。所來爲宗族。亦不爲盤飧。小人利口實。薄俗難可論。勿受外嫌猜。同姓古所敦。

藹然情致，婉如面談，卻自妙絕。◯起語從陶靖節《乞食》詩脫來，亦其情同也。「諸孫貧無事」，言其貧而懶也，觀下文自見；止云「無事」，語氣渾厚耳。「淘米」四句，是家人語。因其汲水、刈葵，而示以作家之法如此。亦知其留款，止有米飯葵羹耳。以爲比興，恐未然。篇終數句，是老人訓誨後輩語，體悉人情，悃款忠厚。張昭謂顧、陸曰：「吾來爲道義，非因盤飧。」杜正用此。「不受外嫌猜」，乃鮑明遠詩。

奉同郭給事湯東靈湫作 0656 PDF83,PDF1.105,PDF1.213
東山氣濛鴻。宮殿居上頭。君來必十月。樹羽臨九州。陰火煮玉泉。噴薄漲巖幽。有時浴赤日。光抱空中樓。閬風入轍迹。廣原延冥搜。沸天萬乘動。觀水百丈湫。幽靈斯可佳。王命官屬休。初聞龍用壯。擘石摧林丘。中夜窟宅改。移因風雨秋。倒懸瑤池影。屈注蒼江流。味如甘露漿。揮弄滑且柔。翠旗淡偃蹇。雲車紛少留。簫鼓盪四溟。異香泱莽浮。鮫人獻微綃。曾祝沉豪牛。百祥奔盛明。古先莫能儔。坡陀金蝦蟆。出見蓋有由。至尊顧之笑。王母不遣收。復歸虛無底。化作長黃虯。飄飄青瑣郎。文采珊瑚鉤。浩歌淥水曲。清絕聽者愁。

本題是湯東靈湫，乃湯泉東之靈湫，非湯泉也。故篇中詳述湫之改移，與龍之靈怪。而詠湯泉者，止有「陰火」數語，引起靈湫耳。天子爲祭龍而來，故有定期，而云「必十月」，其不錯明矣。而程大昌、邵二泉辨其不可專執十月，蓋誤以浴湯泉者證之故也。至簫鼓、異香，亦紀祭龍時事，故下文接以「獻微綃」、「沉豪牛」。而註者引湯泉中所設魚龍鳧雁，白香木船，以證瑤池、簫鼓等，誤之誤也。◯木玄虛《海賦》云：「陰火潛然。」杜之「陰火煮玉泉」本之，不知海水入夜，躍爲火光，非眞火也。卽杜用其語，亦非眞謂陰火煮之。邵子云：「有溫泉無寒火，謂陰能從陽，陽不能從陰。」語自不病。卽有陰火，如云蕭丘寒燄，亦出天成，非從陰使然。而引杜詩以駁宋儒，可乎？◯《詩歸》收此詩，特取「移因風雨秋」、「百祥奔盛明」兩語，「百祥」句因「奔」字而妙，至「移因風雨秋」，吾不知其佳也。◯「王命官屬休」，謂休沐以致祭。
《通》云：「金蝦蟆」必傳聞湫有此物，因借以喩祿山也。◯此詩舊譜天寶十二年作，此時祿山已隱然有反兆，而借蝦蟆以發之，似亦有理。觀「至尊顧之笑，王母不遣收」，語非無爲，但范德機因祿山而列之至德間則非矣。

*橋陵詩 0515 PDF84,PDF1.107
先帝昔晏駕。茲山朝百靈。崇岡擁象設。沃野開天庭。卽事壯重險。論功超五丁。坡陀因厚地。卻略羅峻屛。雲闕虛冉冉。風松肅泠泠。石門霜露白。玉殿莓苔青。宮女曉知曙。祠官朝見星。空梁簇畫戟。陰井敲銅甁。中使日夜繼。惟王心不寧。豈徒䘏備享。尙謂求無形。孝理敦國政。神凝推道經。瑞芝產廟柱。好鳥鳴巖扃。高岳前嵂崒。洪河左瀅濴。金城蓄峻趾。沙菀交迴汀。永與奧區固。川原紛眇冥。居然赤縣立。臺榭爭岧亭。官屬果稱是。聲華眞可聽。王劉美竹潤。裴李春蘭馨。鄭氏才振古。啖侯筆不停。遣詞必中律。利物常發硎。綺繡相展轉。琳琅愈青熒。側聞魯恭化。秉德崔瑗銘。太史候鳧影。王喬隨鶴翎。朝儀限霄漢。客思迴林坰。轗軻辭下杜。飄颻陵濁涇。諸生舊短褐。旅泛一浮萍。荒歲兒女瘦。暮途涕泗零。主人念老馬。廨署容秋螢。流寓理豈愜。窮愁醉未醒。何當擺俗累。浩蕩乘滄溟。

睿宗陵本在蒲城，因建橋陵，改爲奉先，又昇爲赤縣，今仍爲蒲城，屬西安府。◯「知曙」、「見星」，勤恪而虔於從事也。◯此云「遣詞必中律」，他詩如「詩律羣公問」，如「律中鬼神驚」，又自謂「老去漸於詩律細」，詩之重律如是，而老杜之詩，必無隤然自放可知矣。◯「荒歲兒女瘦」，說得可憐，實歷始知。蘇勛云：「何時擺脫俗累，乘一葉，泛滄溟之浩蕩，偃仰八極，挹瓊漿丹砂，吾志足矣。」杜之結句正用其語。

病後過王倚飲贈歌 0223 PDF84,PDF1.108,PDF1.208
麟角鳳觜世莫識。煎膠續弦奇自見。尙看王生抱此懷。在於甫也何由羨。且遇王生慰疇昔。素知賤子甘貧賤。酷見凍餒不足耻。多病沉年苦無健。王生怪我顏色惡。答云伏枕艱難徧。瘧癘三秋孰可忍。寒熱百日相交戰。頭白眼暗坐有胝。肉黃皮皺命如線。惟生哀我未平復。爲我力致美肴膳。遣人向市賒香粳。喚婦出房親自饌。長安冬葅酸且綠。金城土酥淨如練。兼求畜豪且割鮮。密沽斗酒諧終宴。故人情義晚誰似。令我手腳輕欲旋。老馬爲駒信不虛。當時得意況深眷。但使殘年飽喫飯。只願無事長相見。

「麟角鳳嘴」，世人莫識，「煎膠續弦」，其奇自見，以比有才略者，試之於用而後知。甫今老矣，尙看王生以此期甫，甫實無之，何足羨也？詞理甚明，須溪解誤。◯「老馬爲駒」二句，含「不顧其後」意在內，言衰年猶抱壯志，而不顧後日終無成矣。人之涉世，當時者得意，時過則否，況加以深眷乎！
PDF1.208
篇末「老馬爲駒」，前箋已得解矣，連下文玩之，更有深意。蓋時至天寶，料其時勢必當有變，故雖暮年而壯心未已。末二句反言之耳。

沙苑行 0541 PDF85,PDF1.108
君不見左輔白沙如白水。繚以周牆百餘里。龍媒昔是渥洼生。汗血今稱獻於此。苑中騋牝三千匹。豐草青青寒不死。食之豪健西域無。每歲攻駒冠邊鄙。王有虎臣司苑門。入門天廏皆雲屯。驌驦一骨獨當御。春秋二時歸至尊。內外馬數將盈億。伏櫪在坰空大存。逸羣絕足信殊傑。倜儻權奇難具論。纍纍塠阜藏奔突。往往坡陀縱超越。角壯翻同麋鹿遊。浮深簸蕩黿鼉窟。泉出巨魚長比人。丹砂作尾黃金鱗。豈知異物同精氣。雖未成龍亦有神。

此篇首言沙苑之寬闊，繼言養馬之繁盛，而苑中又有塠阜可藏奔突，坡陁可縱超越，此皆紀其實景。至「角壯」以下，變幻神奇，超出常人意想之外。◯獨驌驦一馬，春秋二時當御，內而伏櫪，外而在坰，空大存耳；謂時方太平，無所用之也。「一骨」字奇，蓋馬以骨勝。◯「攻駒」出《周禮》「乘其蹄齧者閑之」。◯「巨魚長比人」，人長幾何？安稱巨魚？恐「比」字有誤。

*送蔡都尉希魯還隴右寄高三十五書記 0622 PDF85,PDF1.109
蔡子勇成癖。彎弓西射胡。健兒寧鬥死。壯士耻爲儒。官是先鋒得。材緣挑戰須。身輕一鳥過。槍急萬人呼。雲幕隨開府。春城赴上都。馬頭金匼匝。駝背錦糢糊。咫尺雪山路。歸飛青海隅。上公猶寵錫。突將且前驅。漢使黃河遠。涼州白麥枯。因君問消息。好在阮元瑜。

起來八句，頌蔡之才略，無一字不奇。老杜自以儒冠誤身，故有「壯士耻爲儒」之語，非眞抑儒也。「壯士」當作「壯志」，不然，則「健兒」句無著落。◯時蔡在哥舒翰幕下爲都尉，隨翰入奏京師，「開府」謂翰，「上都」，京師也。然亦通名。《水中鹽》引寶應元年以京兆府爲上都，此時蔡隨翰入朝。寶應乃肅宗最後年號，爾時安得有翰耶？「咫尺雪山路，歸飛西海隅」，雪山在西域，卽翰開府之所。時翰以風疾留京師，勒蔡先歸，故云。

*贈田九判官梁丘 0557 PDF85,PDF1.110,PDF1.213
崆峒使節上青霄。河隴降王款聖朝。宛馬總肥春苜蓿。將軍只數漢嫖姚。陳留阮瑀誰爭長。京兆田郎早見招。麾下賴君才幷入。獨能無意向漁樵。

前四句贊哥舒翰，見田之得所依也。阮瑀、田鳳以比梁丘，言其在翰麾下，凡有才者皆得賴君而並入，獨能無意於我漁樵之人乎？冀其薦引也。◯時翰爲隴右節度使，「上青霄」謂其入朝。「降王」謂吐蕃，翰嘗擊敗之，悉收河西九曲部落。◯「嫖姚」讀平聲，有服虔註可憑，非誤。庾信詩亦嘗用之，非始於杜也。
PDF1.213
《通》云：五六問答之詞，謂軍謀中才名有如陳留阮瑀者，誰與爭長乎？乃今見梁丘早爲翰招入軍門，眞瑀之流也。蓋因姓同而卽以「京兆田郎」爲梁丘矣。

陪李金吾花下飲 0605 PDF86,PDF1.111
勝地初相引。徐行得自娛。見輕吹鳥毳。隨意數花鬚。細草稱偏坐。香醪懶再沽。醉歸應犯夜。可怕李金吾。

「勝地」謂酒，已見夢弼注。「見輕」語不解。王逸少居山陰，憑闌默數花鬚。張超曰：「香醪遽盡，吾懶再沽，爾輩與吾去取。」杜用其語，然寓譏意。

醉歌行 0598 PDF86,PDF1.111
陸機二十作文賦。汝更小年能綴文。總角草書又神速。世上兒子徒紛紛。驊騮作駒已汗血。鷙鳥舉翮連青雲。詞源倒流三峽水。筆陣獨掃千人軍。只今年纔十六七。射策君門期第一。舊穿楊葉眞自知。暫蹶霜蹄未爲失。偶然擢秀非難取。會是排風有毛質。汝身已見唾成珠。汝伯何由髮如漆。春光淡沱秦東亭。渚蒲牙白水荇青。風吹客衣日杲杲。樹攪離思花冥冥。酒盡沙頭雙玉甁。眾賓皆醉我獨醒。乃知貧賤別更苦。吞聲躑躅涕淚零。

《水中鹽》注引焦光仲遜同遊，見春和景姸，謂曰：「何冥冥花樹，亂人離思也。」又陳充詩：「花片攪春心。」◯衞宏失意，送弟遷嶺外，氣塞臆，幾不能言，久之曰：「貧賤中離別更苦。」

*戲簡鄭廣文兼呈蘇司業 0576 PDF86,PDF1.112
廣文到官舍。繫馬堂階下。醉則騎馬歸。頗遭官長罵。垂名四十年。坐客寒無氈。賴有蘇司業。時時與酒錢。

「醉則騎馬歸」，只五字已盡其狂態。◯「乞酒錢」，乞，丘旣切，與也。今徑作「與」，誤。

夏日李公見訪 0462 PDF86,PDF1.112
遠林暑氣薄。公子過我遊。貧居類村塢。僻近城南樓。傍舍頗淳朴。所須亦易求。隔屋喚西家。借問有酒不。牆頭過濁醪。展席俯長流。清風左右至。客意已驚秋。巢多眾鳥鬥。葉密鳴蟬稠。苦遭此物聒。孰謂吾廬幽。水花晚色靜。庶足充淹留。預恐尊中盡。更起爲君謀。

「苦遭此物聒，孰謂吾廬幽？」正言若反，自是妙語。

*與鄠縣源大少府宴渼陂得寒字 0452 PDF87,PDF1.112
應爲西陂好。金錢罄一餐。飯抄雲子白。瓜嚼水精寒。無計迴船下。空愁避酒難。主人情爛漫。持答翠琅玕。

風實、雲子，俱不可曉，總是太上之藥，何必深求。然必非菰米，葛洪《丹經》云「碎雲母」，近是。觀「雲子」對「水精」，而答以「翠琅玕」，可見。

九日曲江 0396 PDF87,PDF1.113,PDF1.208
綴席茱萸好。浮舟菡萏衰。百年秋已半。九日意兼悲。江水清源曲。荆門此路疑。晚來高興盡。搖蕩菊花期。

「百年秋已半」，謂浮生百年，去日已多，比之一年，如秋已半也。
PDF1.208
茱萸綴席，有酒可知，故加「好」字。但浮舟而見菡萏已衰，殊覺敗興，此二句興起三四，謂人壽百年，已當秋半，去日苦多，故九日佳節可喜而又兼悲也。卽以風景言之：曲江清水，何減荆門之龍山，實以晚年高興都盡，對此曲江佳景，際此菊花佳期，而此心搖蕩如懸旌而無所終薄也。詩意全是歎老，與「老去悲秋」、「風急天高」諸詩相似，而此作更覺宛轉含蓄，有吞吐之妙。

*自京赴奉先縣詠懷 0668 PDF87,PDF1.113,PDF1.204,PDF1.208
杜陵有布衣。老大意轉拙。許身一何愚。竊比稷與契。居然成濩落。白首甘契闊。蓋棺事則已。此志常覬豁。窮年憂黎元。歎息腸內熱。取笑同學翁。浩歌彌激烈。非無江海志。瀟灑送日月。生逢堯舜君。不忍便永訣。當今廊廟具。構廈豈云缺。葵藿傾太陽。物性固莫奪。顧惟螻蟻輩。但自求其穴。胡爲慕大鯨。輒擬偃溟渤。以茲悟生理。獨耻事干謁。兀兀遂至今。忍爲塵埃沒。終愧巢與由。未能易其節。沉飲聊自遣。放歌頗愁絕。歲暮百草零。疾風高岡裂。天衢陰崢嶸。客子中夜發。霜嚴衣帶斷。指直不得結。凌晨過驪山。御榻在嵽嵲。蚩尤塞寒空。蹴踏崖谷滑。瑤池氣鬱律。羽林相摩戞。君臣留歡娛。樂動殷膠葛。賜浴皆長纓。與宴非短褐。彤廷所分帛。本自寒女出。鞭撻其夫家。聚斂貢城闕。聖人筐篚恩。實欲邦國活。臣如忽至理。君豈棄此物。多士盈朝廷。仁者宜戰慄。況聞內金盤。盡在衞霍室。中堂舞神仙。煙霧蒙玉質。暖客貂鼠裘。悲管逐清瑟。勸客駝蹄羹。霜橙壓香橘。朱門酒肉臭。路有凍死骨。榮枯咫尺異。惆悵難再述。北轅就涇渭。官渡又改轍。羣水從西下。極目高崒兀。疑是崆峒來。恐觸天柱折。河梁幸未拆。枝撐聲窸窣。行旅相攀援。川廣不可越。老妻旣異縣。十口隔風雪。誰能久不顧。庶往共飢渴。入門聞號咷。幼子飢已卒。吾寧捨一哀。里巷亦嗚咽。所愧爲人父。無食致夭折。豈知秋禾登。貧窶有倉卒。生常免租稅。名不隸征伐。撫迹猶酸辛。平人固騷屑。默思失業徒。因念遠戍卒。憂端齊終南。澒洞不可掇。

唐之西京，卽今西安府。府城之東有灞陵，文帝所葬。灞南五里卽樂遊原，宣帝築以爲陵曰杜陵。杜陵東南十餘里，又有一陵差小，許后所葬，謂之少陵。陵之東卽杜曲，陵西卽子美舊宅，子美自稱少陵野老以此。不知其妻子何以在奉先？奉先卽今蒲縣，亦屬西安府。◯自「杜陵布衣」起，至「放歌頗愁絕」，自敍其憂君憂民之切。自「晨過驪山」，至「路有凍死骨」，敍當時君臣晏安獨樂而不恤其民之狀。婉轉懇至，抑揚吞吐，反覆頓挫，曲盡其妙。後來詩人見杜以憂國憂民，往往效之，不過取辦於筆舌耳。如杜之自敍，則云：「窮年憂黎元，歎息腸內熱。」云：「生逢堯舜君，不忍便永訣。」而「永訣」二字更痛切。敍時事則云：「聖人筐篚恩，實欲邦國活。臣如忽至理，君豈棄此物？」而「棄此物」三字更痛切。此皆發自隱衷，他人豈能效隻字？◯「顧惟螻蟻輩，但自求其穴」，罵庸臣刺骨。今日國家遭此奇變，病正坐此，余讀之不覺墮淚。◯「沉飲聊自遣，放歌頗愁絕」二語乃杜之自狀甚眞，卽淵明亦然。因其喜飲，謂爲酒徒，因其放歌，號爲狂客，此皆皮相者也。「放歌頗愁絕」，「頗」似當作「破」。◯驪山在臨潼縣，杜自京師歸奉先，路經臨潼，明皇開元、天寶間，無歲不幸驪山，故有御榻在焉。想明皇此時正在驪山，故見蚩尤前導之旗，羽林扈駕之軍，有君臣歡娛之語，此皆紀明皇實事。而伯敬因驪山字，謂借秦爲喩，眞同說夢。◯按：天寶八年，帝引百官觀左藏，帝以國用豐衍，賞賜貴寵之家無有限極。十載，帝爲安祿山起第，但令窮極壯麗，不限財力。旣成，具幄帟器皿充牣其中，雖禁中不及。祿山生日，帝及貴妃賜衣服寶器酒饌甚厚。故「彤庭分帛」，「衞霍金盤」，「朱門酒食」等語，皆道其實，故稱詩史。◯「賜浴皆長纓，與宴非裋褐」，「朱門酒肉臭，路有凍死骨」，皆自傷其窮也。◯「葵藿傾太陽」，「庶往共飢渴」，「所愧爲人父，無食致夭折」，讀此詩，君臣父子夫婦之情誼藹然，眞《三百》之耳孫也。◯杜非農家，秋禾雖登，何救於貧？故云：「豈知秋禾登，貧窶有倉卒。」作「未登」者，其誤無疑。◯人多疑自許稷契之語，不知稷契元無他奇，只是己溺己飢之念而已。伊尹得之而念廑納溝，孔子得之而欲立欲達，聖賢皆同此心。篇中業已和盤托出，而東坡乃引「舜舉十六相」、「秦用商鞅」之詩爲證，何舍近而求遠也？
PDF1.204
「官渡」，趙云：「涇渭二河，官所置渡也。」「羣冰從西下」，舊誤作「水」，今改正。謂冰澌崪兀，從西順流而下，疑推崆峒而來，雖觸天柱，猶恐其折，而猶幸河梁之未拆也。然勉強枝撐，聲已窸窣，其險極矣。乃行旅攀援而來，不肯少待，爲河梁一斷，川廣而不可越故也。寫得曲折，而「羣冰」之語有情。
PDF1.208
此詩結語「憂端齊終南」，此豈憂家之窮？蓋憂在祿山，知其必反也。乃知前面羣冰西下，「疑是崆峒來，恐觸天柱折。河梁幸未拆，枝撐聲窸窣」皆是隱語。是年十一月，祿山果反范賜，而帝以十月遊華清，正杜歸奉先時也。證以時事，而可得此詩之解矣。

奉先劉少府新畫山水障歌 0527 PDF89,PDF1.117
堂上不合生楓樹。怪底江山起煙霧。聞君掃卻赤縣圖。乘興遣畫滄洲趣。畫師亦無數。好手不可遇。對此融心神。知君重毫素。豈但祁岳與鄭虔。筆迹遠過楊契丹。得非玄圃裂。無乃瀟湘翻。悄然坐我天姥下。耳邊已似聞清猿。反思前夜風雨急。乃是蒲城鬼神入。元氣淋漓障猶濕。眞宰上訴天應泣。野亭春還雜花遠。漁翁暝踏孤舟立。滄浪水深青冥闊。攲岸側島秋毫末。不見湘妃鼓瑟時。至今班竹臨江活。劉侯天機精。愛畫入骨髓。自有兩兒郎。揮灑亦莫比。大兒聰明到。能添老樹巓崖裏。小兒心孔開。貌得山僧及童子。若耶溪。雲門寺。吾獨胡爲在泥滓。青鞋布襪從此始。

唐時京邑屬縣，有赤有畿，其浩穰者爲赤，故前有「赤縣官曹擁才傑」之句。而奉先次赤，劉爲奉先尉，以其邑之山水爲障，故云「掃卻赤縣圖」。所畫本奉先山水，而不爲奉先所局，乘興自遣，遂寫滄洲，此一句乃一篇之綱。前後描寫，大而玄圃、瀟湘，細而野亭、側島，皆滄洲景。而身苦漂泊，亦思歸老滄洲，故以青鞋布襪終焉，此用謝玄暉語。◯畫有六法：「氣韻生動」第一，「骨法用筆」次之。杜以畫法爲詩法，通篇字字跳躍，天機盎然，見其氣韻。乃「堂上不合生楓樹」，突然而起，從天而下，已而忽入「前夜風雨急」，已而忽入兩兒揮灑，突兀頓挫，不知所自來，見其骨法。至末因貌山僧，轉雲門、若耶，青鞋布襪，闋然而止，總得畫法經營位置之妙。而篇中最得畫家三昧，尤在「元氣琳漓障猶濕」一語，試一想像，此畫至今在目，眞是下筆有神；而詩中之畫，令顧、陸奔走筆端。◯奉先縣舊名蒲城。

天育驃騎歌 0549 PDF90,PDF1.119,PDF1.208
吾聞天子之馬走千里。今之畫圖無乃是。是何意態雄且傑。駿尾蕭梢朔風起。毛爲綠縹兩耳黃。眼有紫焰雙瞳方。矯矯龍性合變化。卓立天骨森開張。伊昔太僕張景順。監牧攻駒閱清峻。遂令大奴字天育。別養驥子憐神俊。當時四十萬匹馬。張公歎其材盡下。故獨寫眞傳世人。見之座右久更新。年多物化空形影。嗚呼健步無由騁。如今豈無騕褭與驊騮。時無王良伯樂死卽休。

題上缺一「畫」字。天育，廐名。此起亦奇突。◯「大奴」，王毛仲也，其父高麗人，坐事沒官爲奴。◯束語換韻，激昂頓挫，總是抒其壘塊。
PDF1.208
老杜最善詠馬，而此篇妙在「卓立天骨森開張」，分明描出豪傑模樣。末四句無限悲感，前二句悲旣往，如孔明輩；後二句悲見在，而己亦在其內矣。總根「卓立」句來。

驄馬行 0608 PDF90,PDF1.120
鄧公馬癖人共知。初得花驄大宛種。夙昔傳聞思一見。牽來左右神皆竦。雄姿逸態何𡺚崒。顧影驕嘶自矜寵。隅目青熒夾鏡懸。肉𩦲碨礧連錢動。朝來久試華軒下。未覺千金滿高價。赤汗微生白雪毛。銀鞍卻覆香羅帕。卿家舊賜公能取。天廏眞龍此其亞。晝洗須騰涇渭深。朝趨可刷幽幷夜。吾聞良驥老始成。此馬數年人更驚。豈有四蹄疾於鳥。不與八駿俱先鳴。時俗造次那得致。雲霧晦冥方降精。近聞下詔喧都邑。肯使騏驎地上行。

此詩前云「初得」，後云「舊物」，相照應。言鄧公素有馬癖，故初嘗得一大宛花驄，我昔傳聞，思得一見，牽來神悚。「雄姿」四句，極狀花驄之神俊，而「顧影驕嘶」一語，尤覺生動。言昔之花驄如此，至於今朝，始將勅賜之馬，試於華軒之下，則赤汗雪毛，千金價重，正與卿家舊物相同，而今能取之，眞「天廏眞龍」之亞也。其銀鞍覆帕，以勅賜故然；而須溪以爲無緊要，非知詩者。說到天廏眞龍，始明著其爲勅賜，亦倒插法。◯「朝來」二字，分別新舊。◯只形容大宛種，而勅賜之馬自見，亦借客形主之法。

官定後戲贈 0633 PDF91,PDF1.121
不作河西尉。淒涼爲折腰。老夫怕趨走。率府且逍遙。耽酒須微祿。狂歌託聖朝。故山歸興盡。回首向風飇。

若論得錢，則爲尉頗不淒涼，其云「淒涼」者，爲折腰且怕趨走，不如率府兵曹且得逍遙，「逍遙」與「淒涼」反。率府之祿甚微，頗堪爲躭酒之需，而且得狂歌以自託於聖朝，謂朝廷不以狂歌爲罪也。正見逍遙處。初本欲歸，今得微祿，歸興遂盡，甘回首以向風飈耳。曰「向風飇」，知率府亦非所欲，爲貧而仕，不得已也。不平之意，具在言外。◯「贈」字有誤，當是「戲題」。

蘇端薛復筵簡薛華醉歌 0695 PDF92,PDF1.123,PDF1.213
文章有神交有道。端復得之名譽早。愛客滿堂盡豪翰。開筵上日思芳草。安得健步移遠梅。亂插繁花向晴昊。千里猶殘舊冰雪。百壺且試開懷抱。垂老惡聞戰鼓悲。急觴爲緩憂心擣。少年努力縱談笑。看我形容已枯槁。坐中薛華善醉歌。歌詞自作風格老。近來海內爲長句。汝與山東李白好。何劉沈謝力未工。才兼鮑昭愁絕倒。諸生頗盡新知樂。萬事終傷不自保。氣酣日落西風來。願吹野水添金杯。如澠之酒常快意。亦知窮愁安在哉。忽憶雨時秋井塌。古人白骨生青苔。如何不飲令心哀。

古人名諱最重，而端、復、薛華、李白直稱其名，此今人所無者。◯「上日思芳草」而承以「移遠梅」，則木之有佳花者，皆得稱芳草，如禽之該獸也。◯「歌辭自作風格老」，觀「自作」二字，知詩貴創新，然杜實自道。「山東李白」，用修定爲「東山」，謂白素以謝安自比，恐是臆說。按：白本蜀之彰明人，父爲任城尉，因家焉。任城卽今濟寧，有李白酒樓。又與孔巢父輩隱於徂徠山，在今泰安，故云「山東李白」。◯「願吹野水添金盃」，用阮籍語。◯詩須出自性情，今佳辰勝友，會集一堂，豈非快事；而「開懷抱」卽接以「戰鼓悲」，樂「新知」卽接以「不自保」，才是做自家詩。◯末後亦作醉歌，雖云「窮愁安在」，而以長歌當哭，公所云「放歌破愁絕」者也。「千里猶殘舊冰雪」，「殘」猶「餘」也。
PDF1.213
《通》云：「上日」正月上旬之日。「少年」謂坐間少年，當勉爲談笑，及時行樂，不見我旣老而無及乎？「井」是貴者之墓，猶今言陵爲金井也。詩才有二：有才華，有才力。何、劉數子，不過才華，是以其力未工，而見笑於大方也。

*白水縣崔少府高齋 0715 PDF92,PDF1.124
客從南縣來。浩蕩無與適。旅食白日長。況當朱炎赫。高齋坐林杪。信宿遊衍闃。清晨陪躋攀。傲睨俯峭壁。崇岡相枕帶。曠野懷咫尺。始知賢主人。贈此遣愁寂。危階根青冥。曾冰生淅瀝。上有無心雲。下有欲落石。泉聲聞復息。動靜隨所擊。鳥呼藏其身。有似懼彈射。吏隱道情性。茲焉其窟宅。白水見舅氏。諸公乃仙伯。杖藜長松陰。作尉窮谷僻。爲我炊彫胡。逍遙展良覿。坐久風頗愁。晚來山更碧。相對十丈蛟。欻翻盤渦拆。何得空裏雷。殷殷尋地脈。煙氛藹𡺚崒。魍魎森慘戚。崑崙崆峒顚。回首如不隔。前軒頹反照。巉絕華岳赤。兵氣漲林巒。川光雜鋒鏑。知是相公軍。鐵馬雲霧積。玉觴淡無味。胡羯豈強敵。長歌激屋梁。淚下流衽席。人生半哀樂。天地有順逆。慨彼萬國夫。休明備征狄。猛將紛塡委。廟謀蓄長策。東郊何時開。帶甲且未釋。欲告清宴罷。難拒幽明迫。三歎酒食傍。何由似平昔。

公方避亂，故有「浩蕩無與適」、「旅食白日長」之語，情甚可憐，故雖高齋景致佳勝，而忽云「鳥呼藏其身，有似懼彈射」，借鳥自喩也。◯須溪云：「蛟坼地亦實事。」是也。至雷尋地脈，以爲「用此起興說到時事」，誤矣。蓋陰晴明晦，倐忽變幻，蛟騰渦坼，時或有之。前云「危階根青冥」，所處極高，而山下有雷，似碾於地底，但造語過奇耳。至於煙氛、魍魎，亦一時晦冥光景，但以亂離心事寫出，詞亦慘悽，蓋發自性情者。久之晴霽，返照前軒，林兵川鏑，是眞實語，豈有前面作寓言耶？◯「玉觴淡無味」，謂上方旰食。旣有哥舒之兵，豈不敵王之愾，而胡虜何足憂耶？此自寬之詞。◯「慨彼萬國夫，休明備征敵」，太平旣久，武備必弛，不欲盡言，其意可想。◯「欲告清宴罷」，時方宴飲，今欲告罷，爲「難拒幽明迫」。蓋天道人事，無不可憂者，故又云「三歎酒食傍」。公凡對酒，鮮不放歌，而此作眞語，蓋尊長在前故也。

*三川觀水漲 0725 PDF93,PDF1.126
我經華原來。不復見平陸。北上唯土山。連天走窮谷。火雲無時出。飛電常在目。自多窮岫雨。行潦相豗蹙。蓊匌川氣黃。羣流會空曲。清晨望高浪。忽謂陰崖踣。恐泥竄蛟龍。登危聚麋鹿。枯查卷拔樹。礧磈共充塞。聲吹鬼神下。勢閱人代速。不有萬穴歸。何以尊四瀆。及觀泉源漲。反懼江海覆。漂沙圻岸去。漱壑松柏禿。乘陵破山門。迴斡裂地軸。交洛赴洪河。及關豈信宿。應沉數州沒。如聽萬室哭。穢濁殊未清。風濤怒猶蓄。何時通舟車。陰氣不黲黷。浮生有蕩汩。吾道正羈束。人寰難容身。石壁滑側足。雲雷屯不已。艱險路更跼。普天無川梁。欲濟願水縮。因悲中林士。未脫眾魚腹。舉頭向蒼天。安得騎鴻鵠。

遵岩極取此詩，余謂三川水漲，謂之賦可，謂之比亦可。本賦水漲，而忽云「不有萬穴歸，何以尊四瀆」，分明謂率土來王，如萬水朝宗，而狂胡僭號，天子播遷，似泉源漲而江海覆也。◯描寫水勢之橫，不減虎頭之畫，而「聲吹」、「勢閱」二語，似不可解；而光景宛然，故前輩賞之，眞驚人語也。

贈高式顏 4209 PDF93,PDF1.127
昔別是何處。相逢皆老夫。故人還寂寞。削迹共艱虞。自失論文友。空知賣酒壚。平生飛動意。見爾不能無。

起來二句，鍾云：「語甚直，無數深婉。」◯式顏乃適之族姪。公常與適入酒壚，論文酣詠，以亂離相失。見其姪，思其叔，故才思飛動；而式顏之才可知。

彭衙行 0925 PDF94,PDF1.127
憶昔避賊初。北走經險艱。夜深彭衙道。月照白水山。盡室久徒步。逢人多厚顏。參差谷鳥吟。不見遊子還。癡女飢咬我。啼畏虎狼聞。懷中掩其口。反側聲愈嗔。小兒強解事。故索苦李餐。一旬半雷雨。泥濘相牽攀。旣無禦雨備。徑滑衣又寒。有時經契闊。竟日數里間。野果充糇糧。卑枝成屋椽。早行石上水。暮宿天邊煙。少留同家窪。欲出蘆子關。故人有孫宰。高義薄曾雲。延客已曛黑。張燈啟重門。暖湯濯我足。剪紙招我魂。從此出妻孥。相視涕闌干。眾雛爛漫睡。喚起霑盤餐。誓將與夫子。永結爲弟昆。遂空所坐堂。安居奉我歡。誰肯艱難際。豁達露心肝。別來歲月周。胡羯仍構患。何當有翅翎。飛去墮爾前。

云「別來歲月周」，是憶去年事也。感孫宰之高誼，故隔年賦詩。感之極，時往來於心，故寫逃難之苦極眞。追思其苦，故愈追思其恩。結之曰：「誰能艱難際，豁達露心肝？」何等激切！讀此語知「誓將與夫子，永結爲弟昆」，乃述孫宰語，所謂「露心肝」也。宰本故人，蓋述昔日交契之厚，非此日才發誓也。且文勢亦順。註云：「夫子」指孫宰。誤。◯「暮宿天邊煙」，逃難之人，望煙而宿，莫定其處，雖在天邊，不敢辭遠，非實歷不能道。◯鍾云：「小心厚道，一味感恩，忘卻自家身分。乃知自處高人才士，見人愛敬以爲當然者，妄淺人也。」

得舍弟消息二首 0783 PDF94,PDF1.129
近有平陰信。遙憐舍弟存。側身千里道。寄食一家村。烽舉新酣戰。啼垂舊血痕。不知臨老日。招得幾人魂。汝懦歸無計。吾衰往未期。浪傳烏鵲喜。深負鶺鴒詩。生理何顏面。憂端且歲時。兩京三十口。雖在命如絲。

「遙憐舍弟存」，痛甚，與「驚定拭淚」相似。「酣戰」曰「新」，見兵戈未休，「血痕」曰「舊」，見亂離已久。
「汝懦歸無計，吾衰往未期」，更痛。「憂端且歲時」，謂未有息憂之期。

哀王孫 0771 PDF94,PDF1.129
長安城頭頭白烏。夜飛延秋門上呼。又向人家啄大屋。屋底達官走避胡。金鞭斷折九馬死。骨肉不待同馳驅。腰下寶玦青珊瑚。可憐王孫泣路隅。問之不肯道姓名。但道困苦乞爲奴。已經百日竄荆棘。身上無有完肌膚。高帝子孫盡高準。龍種自與常人殊。豺狼在邑龍在野。王孫善保千金軀。不敢長語臨交衢。且爲王孫立斯須。昨夜東風吹血腥。東來橐駝滿舊都。朔方健兒好身手。昔何勇銳今何愚。竊聞天子已傳位。聖德北服南單于。花門剺面請雪耻。愼勿出口他人狙。哀哉王孫愼勿疏。五陵佳氣無時無。

忠義肝腸，抒以心血，至今未乾，必非取辦於筆舌者。◯侯景反臺城時，有白頭烏數千集朱雀航，「頭白烏」本此。◯「金鞭」、「九馬」，天子所御。鞭斷馬死，是說天子西奔之急，而讀之不覺，蓋不忍明言耳。按《唐鑑》：「楊國忠首倡幸蜀之策，帝然之。甲午移仗北內。旣夕，命陳玄禮整比六軍，厚賜錢帛，選廐馬九百餘，外人皆莫知也。乙未黎明，帝獨與貴妃姊妹、皇子、妃主、皇孫、楊國忠、韋見素、陳玄禮及親近宦官宮人出延秋門。妃主、皇孫在外者，皆委之而去。」則公詩皆實事也。「寶玦」、「珊瑚」，明寫出王孫模樣，而又「不肯道姓名」，光景逼肖。◯說得極苦，而忽入高皇子孫二語，極有氣象。死中得活，匪夷所思。◯「不敢長語」，又「立斯須」，所欲語者，太子傳位，北虜報效事，而先插入「東風吹血」等語，蓋以足善保金軀之意。而文勢紆迴，不致淺促，此局陣之妙。◯「愼勿出口」，又致丁寧，蓋因賊勢方盛，根「吹血腥」來。而束語「五陵佳氣」，又與「子孫隆準」語相照。◯通篇哀痛顧惜，潦倒淋漓，似亂而整，斷而復續，無一懈語，無一死字，眞下筆有神。《山海經》云：「大樂之野，夏后啟於此儛九代。」注：九代，馬也。「九馬」本此。

月夜 0733 PDF95,PDF1.131,PDF1.211,PDF1.214
今夜鄜州月。閨中只獨看。遙憐小兒女。未解憶長安。香霧雲鬟濕。清輝玉臂寒。何時倚虛幌。雙照淚痕乾。

意本思家，而偏想家人之思我，已進一層。至念及兒女之不能思，又進一層。須溪云：「愈緩愈悲。」是也。「雲鬟」、「玉臂」，語麗而情更悲。至於「雙照」可以自慰矣，而仍帶「淚痕」說，與泊船悲喜，驚定拭淚同。皆至情也。
PDF1.211
孟子言窮民無告，蓋人處苦難，若有親人講話，猶可過日；若寡婦無夫，苦向誰說？今閨中看月者，兒女尙小，雖與言父在長安，全然不解，有夫而與無夫同，其苦可勝道耶？月本傷神，而偏說到「香霧」、「清輝」，「香霧」與「雲鬟」相宜，而無奈其「濕」也；「清輝」與「玉臂」相映，而不勝其「寒」也。以看之久也，月似可快而實苦也。至他日相會，並倚虛幌，香霧、清輝，不減於今，然追思今日苦，亦必先墮淚而後乾，雖樂而不能忘其苦也。然不厭於久看矣。意亦兩層，描寫情事曲盡。
兒女尙小，此其只獨看者也。鬟濕臂寒，此看月之久，憶望之至也。「何時」應「今夜」，「虛幌」應「閨中」，「雙照」應「獨看」。前聯小不解憶，乃復可悲。韋應物《悼亡》詩：「幼女復何如，時來庭下戲。」本此。

遣興 0794 PDF96,PDF1.132
驥子好男兒。前年學語時。問知人客姓。誦得老夫詩。世亂憐渠小。家貧仰母慈。鹿門攜不遂。雁足繫難期。天地軍麾滿。山河戰角悲。儻歸免相失。見日敢辭遲。

「亂世憐渠小，家貧仰母慈」，愛隔情深。「倘歸免相失，見日敢辭遲」，語寬心急。◯「戰角」語新。

*曲江三章 0305 PDF96,PDF1.132
曲江蕭條秋氣高。菱荷枯折隨風濤。遊子空嗟垂二毛。白石素沙亦相蕩。哀鴻獨叫求其曹。卽事非今亦非古。長歌激越梢林莽。比屋豪華固難數。吾人甘作心似灰。弟姪何傷淚如雨。自斷此生休問天。杜曲幸有桑麻田。故將移住南山邊。短衣匹馬隨李廣。看射猛虎終殘年。

曲江秋高，菱枯荷折，以興起遊子二毛，蕭條相似。沙石無情，猶然相蕩，孤鴻哀叫，尙爾求曹，況人之有情者乎？◯故詩人有卽事之作，我今卽事，旣非今體，亦非古調，信口長歌，其聲激越，梢林莽而變色，何其悲也？蓋追昔盛時，比屋豪華，今難復數矣，況我貧賤人甘心似灰矣。第心可死而念弟姪之心不能死，如鴻失曹，豈能堪忍？雖甘灰槁，何傷乎淚之如雨也。蓋情之必不容已者也。◯念我昔爲遊子，意圖自見，直欲叩蒼天而問之。而今已矣，自斷此生不必問天矣。猶幸杜曲尙有薄田，但當移隱南山，隨李廣，看射虎，消我雄心，終吾殘年已矣。所謂甘心似灰者也。◯灞水在今西安府之東。西安卽唐之西京。灞上有亭，亭有尉主之。李廣屛居南山下，射獵歸，爲尉所呵。公居杜曲，去灞亭甚近，故用其事。◯先言鳥「求曹」，以起次章「弟姪」之傷。次言「心似灰」，以起末章「南山」之隱。雖分三章，氣脈相屬。總以九迴之苦心，發清商之怨曲，意沉鬱而氣憤張，慷慨悲悽，直與楚《騷》爲匹，非唐人所能及也。

悲陳陶 0737 PDF97,PDF1.134,PDF1.205
孟冬十郡良家子。血作陳陶澤中水。野曠天清無戰聲。四萬義軍同日死。羣胡歸來血洗箭。仍唱胡歌飲都市。都人回面向北啼。日夜更望官軍至。

眞是悲歌當哭，見人哭人未必悲，讀此二詩尠弗垂涕者。◯澤中流血，而羣胡歌飲，尤覺可恨。
PDF1.205
羣胡血洗箭，是實語。血作陳陶水，見之驚心。而胡人且以血洗箭，自是妙語。而趙解謂洗箭上之血，以倒語爲句法好處，此小兒解事者。
PDF1.134
「數騎彎弓敢馳突」，奚兒之輕視我軍也，可輕進兵乎？故有「莫倉卒」之戒。蓋陳陶之敗，旣致恨於房琯之疎，尤致恨於中人之促也。

悲青坂 0742 PDF97,PDF1.134
我軍青坂在東門。天寒飲馬太白窟。黃頭奚兒日向西。數騎彎弓敢馳突。山雪河冰野蕭飋。青是烽煙白人骨。焉得附書與我軍。忍待明年莫倉卒。



對雪 0748 PDF97,PDF1.135,PDF1.214
戰哭多新鬼。愁吟獨老翁。亂雲低薄暮。急雪舞迴風。瓢棄尊無綠。爐存火似紅。數州消息斷。愁坐正書空。

「新鬼」用《左傳》語。「亂雲」一聯，寫雪景甚肖，而自愁腸出之，便覺淒然。聞戰敗而獨吟，已不可堪；又對此暮雲急雪，非酒不解，乃瓢旣棄矣，樽已空矣，爐雖在，火似紅，何所用之？數州臨賊，消息俱絕，愁坐何爲？止有書空，詫爲怪事而已。此詩起興於雪，則「亂雲」二句興也，而首尾皆賦也，別是一格。
PDF1.214
此聞房琯、陳陶之敗而作。曰「愁吟」，曰「愁坐」，正以愁思之極，不覺其複也。初傷軍敗，旣愁吟又不聞後來消息，尤可愁也。琯賢相，天下望其有爲，今乃敗衂，故書空以爲怪事。

*元日寄韋氏妹 0752 PDF98,54,PDF1.135
近聞韋氏妹。迎在漢鍾離。郎伯殊方鎭。京華舊國移。春城迴北斗。郢樹發南枝。不見朝正使。啼痕滿面垂。

用修云：「俗訛仙人爲『漢鍾離』，本此。」◯「郎伯」卽妹夫。「舊國移」，謂祿山之亂，由京師奔竄也。「春城」用修亦定爲「秦城」。「郢」乃妹氏所寓。「不見朝正使」，寇梗故也。「啼痕滿」，旣憂寇，兼憂妹。

春望 0779 PDF98,PDF1.209
國破山河在。城春草木深。感時花濺淚。恨別鳥驚心。烽火連三月。家書抵萬金。白頭搔更短。渾欲不勝簪。

落句方思濟世，而自傷其老。「簪」，朝簪也。公詩有「歸朝日簪笏」之句。

憶幼子 0786 PDF98,PDF1.136
驥子春猶隔。鶯歌暖正繁。別離驚節換。聰慧與誰論。澗水空山道。柴門老樹村。憶渠愁只睡。炙背俯晴軒。

本是聽鶯歌而憶驥子，乃倒著一句。「鶯歌」之語，景愈麗而心愈悲。◯「澗水空山」，其家所寓之景，因憶子及之，便覺氣象蕭索。而睡俯晴軒，描出無聊之態。

一百五日夜對月 0789 PDF98,PDF1.136
無家對寒食。有淚如金波。斫卻月中桂。清光應更多。仳離放紅蕊。想像嚬青蛾。牛女漫愁思。秋期猶渡河。

此詩須溪評不中窾，而且不解「紅蕊」之語。余謂「無家」二字，乃一篇之骨，故先提出。唯無家而對寒食之月，月如金波而淚亦如之，此時直欲斫卻月中之桂令清光更多。何也？吾婦孤居，是謂「有女仳離」，而桂放紅蕊，想像此際，能無顰眉？所以欲斫月中之桂也。且仳離不獨人間，天上亦有之。如女、牛隔河，能無愁思？且得自寬。秋以爲期，猶當渡河，則夫仳離之女，會合無期，愁思又當何如也？本意只是對月憶內，會未有期，而感傷之至，有觸卽發，湊著卽用。金波、斫桂，不必符其本來，而牛、女渡河，不必目前所有也。起語十字作一句讀，纔是對月。不然是對寒食，不合詩題矣。
詩題不云寒食對月，而云「一百五日」，蓋公以去年冬至棄妻出門，今紀其日，見其久也。按：祿山以去年六月陷京師，公率妻子而避賊，《彭衙行》所云「盡室久徒步」是也。於是寄居鄜州，是在至德元載之夏，所云「十旬半雷雨」是也。至十月，房琯戰敗於陳陶，公始棄妻子北奔行在，計在冬至。已而陷賊，寒食尙在賊中。而鄜州亦嘗被賊，《述懷詩》所云「寄書問三川，未知家在否？比聞同被禍」是也。鄜州在三川，公在賊中，消息兩不相聞，此其思家與平時不同，憂念之極，故其命詞獨異。至鄜路經三川，以華池水、黑水、洛水會同得名。乃知詩用牛、女渡河事，非泛引也。

哀江頭 0760 PDF99,PDF1.139
少陵野老吞聲哭。春日潛行曲江曲。江頭宮殿鎖千門。細柳新蒲爲誰綠。憶昔霓旌下南苑。苑中萬物生顏色。昭陽殿裏第一人。同輦隨君侍君側。輦前才人帶弓箭。白馬嚼齧黃金勒。翻身向天仰射雲。一笑正墜雙飛翼。明眸皓齒今何在。血汙遊魂歸不得。清渭東流劍閣深。去住彼此無消息。人生有情淚霑臆。江水江花豈終極。黃昏胡騎塵滿城。欲往城南忘南北。

曲江，帝與妃遊幸之所，故有宮殿。而公追遡祿山亂自貴妃，故此詩直述其寵幸之盛，宴遊之娛，而終以「血汙遊魂」，所以深刺之也。◯「一箭」山谷定爲「一笑」，甚妙。曰中翼，則箭不必言，而鳥下雲中，凡同在者雖百千人，無不啞然發笑，此宴遊樂事。而註者乃以「一笑」屬妃，而又引賈大夫射雉事爲證，眞堪絕倒。◯「清渭東流」二句，謂帝西幸未嘗不懸念京師，而臣子留住京師，又不知主上今何下落，故就目前境地言之，以寫其憂君之極思耳。註者以帝妃爲彼此者固淺陋；有將肅、玄父子之間說者，亦未爲是。蓋太子北行至靈武，與渭無涉。◯遵岩云：「全篇佳，只『江水江花』爲恨。」余謂江水長流，江花長開，而有情之淚，亦與之無終極也。「黃昏胡騎」，引史思明引吐蕃入寇者亦誤。是時公已脫身西走鳳翔矣。此卽紀祿山陷京師後事。公家在城南，欲往城南，不敢念及城北。蓋胡塵滿城，一城南北，遂分胡、越，皆實歷語。

送孔巢父謝病歸遊江東兼呈李白 0111 PDF100,PDF1.141,PDF1.214
巢父掉頭不肯住。東將入海隨煙霧。詩卷長留天地間。釣竿欲拂珊瑚樹。深山大澤龍蛇遠。春寒野陰風景暮。蓬萊織女迴雲車。指點虛無是征路。自是君身有仙骨。世人那得知其故。惜君只欲苦死留。富貴何如草頭露。蔡侯靜者意有餘。清夜置酒臨前除。罷琴惆悵月照席。幾歲寄我空中書。南尋禹穴見李白。道甫問信今何如。

孔遊江東，故「東海」、「珊瑚」、「龍蛇」、「大澤」、「蓬萊織女」皆用江東景物，而牛、女乃吾越分野也。◯「深山大澤」指江東，而「龍蛇遠」以比巢父之隱。「野陰」、「景暮」，以比世之亂。須溪云：「不必有所從來，不必有所指，玄又玄。」此不知其解而故爲渾語以欺人往往如此。◯「蔡侯」蓋同設餞以送孔者。◯「空中書」引蓬萊仙人寄書小兒騰空，良是。註謂雁書，非也。◯李白時在越中，故有「問信」語。因巢父避永王璘之辟而借諷李白，似穿鑿；爾時白未受汙於璘也。◯此篇宛然遊仙詩，但人能超出塵氛之外，便是仙人，非必乘鸞跨鶴也。巢父何減仙人？◯白若受汙，安得尙在「禹穴」耶？
PDF1.214
舊註以此詩送巢父辭永王璘之辟，然末有「禹穴見李白」之語，考白居會稽在天寶初，而璘辟巢父在至德二載，相距甚遠，非辭璘辟明甚。

大雲寺贊公房四首 0797 PDF101,PDF1.142
心在水精域。衣霑春雨時。洞門盡徐步。深院果幽期。到扉開復閉。撞鐘齋及茲。醍醐長發性。飲食過扶衰。把臂有多日。開懷無愧詞。黃鶯度結構。紫鴿下罘罳。愚意會所適。花邊行自遲。湯休起我病。微笑索題詩。細軟青絲履。光明白㲲巾。深藏供老宿。取用及吾身。自顧轉無趣。交情何尙新。道林才不世。惠遠德過人。雨瀉暮簷竹。風吹春井芹。天陰對圖畫。最覺潤龍鱗。燈影照無睡。心清聞妙香。夜深殿突兀。風動金琅璫。天黑閉春院。地清栖暗芳。玉繩迴斷絕。鐵鳳森翱翔。梵放時出寺。鐘殘仍殷牀。明朝在沃野。苦見塵沙黃。童兒汲井華。慣捷甁上手。霑灑不濡地。掃除似無箒。明霞爛複閣。霽霧搴高牖。側塞被徑花。飄颻委墀柳。艱難世事迫。隱遁佳期後。晤語契深心。那能總鉗口。奉辭還杖策。暫別終回首。泱泱泥汙人。㹞㹞國多狗。旣未免羈絆。時來憩奔走。近公如白雪。執熱煩何有。

此詩非賊中作，觀「奉辭還杖策」與「明朝在沃野」，當是公爲拾遺，奉墨勑許還鄜州省視家室時作。「那能總鉗口」，鑒於救房琯而帝怒故也。◯《詩歸》選取平韻三首，鍾云：「三詩有一片幽潤靈妙之氣，浮動筆舌間拂拂撩人，此排律化境也。舊編入古詩，覺天趣減矣。」然鍾以汰去仄韻一首才得作此語。余謂古詩自梁、陳來喜作偶語，故古詩與排律往往相混，但以平仄韻分之，不知還有仄韻律詩，又有仄韻排律也。總是古句可以入律，而律句不可以入古；此以古入律者也，亦知五七言律中多有古風乎？
首篇：對僧不襲禪語，妙。如「心清聞妙香」，「地清棲暗芳」，在禪門亦爲極清淨之語，卻無蔬筍氣。「玉繩」非星，似如佛書所云「金繩界路」者，故云「迥斷絕」。
其二：「井華」今俗俱稱冷井華水，不必以第一汲者當之。「沾灑不濡地，埽除似無箒」，言其地本清淨不須灑埽。「隱遁佳期後」，言世事艱難，以隱遁爲佳期，但恨其遲耳。「泱泱」二句，正鉗口之故。公省視妻子，不久當回，故云「暫別而終回首」者，念其情厚也。
其三：「水精」句謂思贊公，「衣沾」句自謂。「到扉開復閉」，僧家行徑，今古一律。◯公詩人，意適行遲，詩興動矣。贊會其意，故「微笑索題」，景況殊妙。「起我病」，謂有好詩之癖。
其四：「自顧轉無趣，交情何尙新」，感激之極，其語自別。◯結語最奇，蓋臨別時舉目所見，而贊公之高行深情，可想而不可卽。
此四首，當以第一首與第三首相易，始得其序。「心在水晶域」，謂將到寺訪僧，而「衣沾春雨」敍途中事也。把臂多日，而開懷無愧，初見敍款之詞。次首「明霞」、「複閣」乃晚景，而晤語談心，盡所欲言。「燈影照無睡」，則夜坐時景，鐘聲隱牀，則臥矣。「明朝在沃野」，則次日將別。末首「青履」、「白巾」，所以贈別也。

雨過蘇端 0809 PDF102,PDF1.146
雞鳴風雨交。久旱雨亦好。杖藜入春泥。無食起我早。諸家憶所歷。一飯迹便掃。蘇侯得數過。歡喜每傾倒。也復可憐人。呼兒具梨棗。濁醪必在眼。盡醉據懷抱。紅稠屋角花。碧委牆隅草。親賓縱談謔。喧鬧慰衰老。況蒙霈澤垂。糧粒或自保。妻孥隔軍壘。撥棄不擬道。

訪人須晴，故久旱之雨本好。而著一「亦」字，非本願也。「杖藜入春泥」，行極不便，而以無食起早，則泥淖不暇顧矣。敍致委宛，而實與陶之《乞食》同，可憐可憐！高人偏不以爲諱，此玩世之意，亦因以見蘇之德也。「一飯迹便掃」，固是世情，而諸家遍歷，明是乞人行徑。鍾云：「五字有分曉，有斟酌，許多嗟來嘑蹴之感，俱在其中。」蘇侯數過，著「得」字何等感佩，而又肯「呼兒具梨棗」，物雖賤，情愈眞，所似感愈至也。況酒必在眼，飲必盡醉，又集親朋佐其談謔，此非食而弗愛弗敬者，蓋蘇必重公才名，故傾倒如是。而公一味感恩，眞是厚道。◯屋花、牆草，有何奇勝？雖在飢困，心目及之，想見此公胸次，所以千般艱苦，磨難不倒，聲戛金石，日月不刊，豈偶然哉！◯末云撥棄妻孥，無可奈何，語似寬，心愈苦矣。

喜晴 0813 PDF103,PDF1.147,PDF1.205
皇天久不雨。旣雨晴亦佳。出郭眺四郊。肅肅春增華。青熒陵陂麥。窈窕桃李花。春夏各有實。我飢豈無涯。干戈雖橫放。慘澹鬥龍蛇。甘澤不猶愈。且耕今未賒。丈夫則帶甲。婦女終在家。力難及黍稷。得種菜與麻。千載商山芝。往者東門瓜。其人骨已朽。此道誰疵瑕。英賢遇轗軻。遠引蟠泥沙。顧慚昧所適。回首白日斜。漢陰有鹿門。滄海有靈查。焉能學眾口。咄咄空咨嗟。

此詩饑困之極，更無生計，只得自寬自解。「春夏有實，飢豈無涯」，都是妄想。采芝種瓜，可以自適，而又苦不能。胸中暗自商量，暗自打算，而心事描入筆端，絕無疑滯。◯「晴亦佳」與前篇「雨亦好」正相照，蓋二詩相繼而作。時尙趁食，觀「我飢」語可見。晴則杖藜爲便，故以爲佳。◯自困饑餓，而又說到婦女在家，得種菜麻，有己溺己飢之想，眞稷、契心事。◯「鹿門」、「靈槎」，亦是窮中妄想，故此詩似寬而悲更甚。
PDF1.205
前引「商山芝」、「東門瓜」，後引「鹿門」、「海查」，語似複而意不同；前就古人說，後就自己說。謂決意遠去，無之而不可，陸有鹿門，海有靈查，未嘗阻我往也。

鄭駙馬池臺喜遇鄭廣文同飲 0819 PDF103,PDF1.148
不謂生戎馬。何知共酒杯。燃臍郿塢敗。握節漢臣迴。白髮千莖雪。丹心一寸灰。別離經死地。披寫忽登臺。重對秦簫發。俱過阮宅來。留連春夜舞。淚落強徘徊。

此詩乃公將脫賊西走，遇廣文而與之同飲話別之作，觀「別經死地」之語可見。蓋在至德二載之春，祿山被殺之後。◯「握節」作「禿節」，宋子京手定，用《張衡傳》「蘇武以禿節效貞」語，極是。蓋此句乃公自謂，若用「握節」，則公旣未嘗奉使，且與廣文之汙僞命者相形；若「禿節」則自比於蘇之羈於虜地，飢寒狼狽，而非羨不辱之節也。此之別離，重經死地，故他時相知對酒則樂，而此則「淚落強徘徊」也。「秦簫」、「阮宅」，舊註自明。

喜達行在所三首 0824 PDF104,PDF1.149
西憶岐陽信。無人遂卻回。眼穿當落日。心死著寒灰。霧樹行相引。連山望忽開。所親驚老瘦。辛苦賊中來。愁思胡笳夕。淒涼漢苑春。生還今日事。間道暫時人。司隸章初覩。南陽氣已新。喜心翻倒極。嗚咽淚霑巾。死去憑誰報。歸來始自憐。猶瞻太白雪。喜遇武功天。影靜千官裏。心蘇七校前。今朝漢社稷。新數中興年。

「岐陽」卽鳳翔，以無人遂回，故不得其信。「眼穿當落日」，望之切也，應「西」字。「心死著寒灰」，則絕望矣，應「憶」字。於是拚死向前，望樹而往，指山而行，見「蓮峯」或開或合，俱實歷語。
「胡笳」、「漢苑」，追言賊中愁悴之感。直到今日，才是生還，向在間道，不過暫時人耳，說得可傷。「司隸」二句，以光武比肅宗之中興。喜極而嗚咽者，追思道途之苦，從死得生也。
「死憑誰報」，「歸來自憐」，須溪云：「他人累千百言不自愬者，一見垂淚。」◯「影靜」見乍歸無侶，「心蘇」見從死得生，意苦語工。

*述懷 0841 PDF104,PDF1.151
去年潼關破。妻子隔絕久。今夏草木長。脫身得西走。麻鞋見天子。衣袖露兩肘。朝廷慜生還。親故傷老醜。涕淚受拾遺。流離主恩厚。柴門雖得去。未忍卽開口。寄書問三川。不知家在否。比聞同罹禍。殺戮到雞狗。山中漏茅屋。誰復依戶牖。摧頹蒼松根。地冷骨未朽。幾人全性命。盡室豈相偶。嶔岑猛虎場。鬱結回我首。自寄一封書。今已十月後。反畏消息來。寸心亦何有。漢運初中興。平生老耽酒。沉思歡會處。恐作窮獨叟。

草木長可以躲閃，故脫身西走，遵岩駁之，誤矣。須溪云：「詩中未見爲賊所得，豈非以脫身西走語致誤耶？但自鄜州出，卽脫身也。」◯「涕淚受拾遺」，以流離而感主恩之厚也；所以「柴門雖得去」，而「未忍卽開口」，其意相發。◯他人寫苦情，一言兩語便了，此老自「寄書問三川」至末，宛轉發揮，蟬聯不斷，字字俱堪墮淚。◯須溪：「鄜州出」當作「賊中」。

得家書 0868 PDF104,PDF1.204
去憑遊客寄。來爲附家書。今日知消息。他鄕且舊居。熊兒幸無恙。驥子最憐渠。臨老羈孤極。傷時會合疏。二毛趨帳殿。一命侍鸞輿。北闕妖氛滿。西郊白露初。涼風新過雁。秋雨欲生魚。農事空山裏。眷言終荷鋤。

「他鄕且舊居」，鄜州流寓，本屬他鄕，而幸無轉徙，且在舊居，五字婉而該。且「他鄕」「舊居」不相屬，而連說最妙。「北闕妖氛」，「西郊白露」，見仕不如隱之安，引起「荷鉏」之句。

送長孫九侍御赴武威判官 0848 PDF105,PDF1.151
驄馬新鑿蹄。銀鞍被來好。繡衣黃白郎。騎向交河道。問君適萬里。取別何草草。天子憂涼州。嚴程到須早。去秋羣胡反。不得無電掃。此行牧遺甿。風俗方再造。族父領元戎。名聲國中老。奪我同官良。飄颻按城堡。使我不能飧。令我惡懷抱。若人才思闊。溟漲浸絕島。尊前失詩流。塞上得國寶。皇天悲送遠。雲雨白浩浩。東郊尙烽火。朝野色枯槁。西極柱亦傾。如何正穹昊。

「黃白郎」不知所出，御史簪白筆，豈「簪白」或「白筆」之誤耶？◯適萬里而草草取別，以天子方憂涼州，須早到故也。◯「此行牧遺甿」，民爲邦本，善牧之而「風俗方再造」，見此老經濟。◯才思闊而以「溟漲浸絕島」形容之，大奇。

*送樊侍御赴漢中判官 0833 PDF105,PDF1.152,PDF1.214
威弧不能弦。自爾無寧歲。川谷血橫流。豺狼沸相噬。天子從北來。長驅振凋敝。頓兵岐梁下。卻跨沙漠裔。二京陷未收。四極我得制。蕭索漢水清。緬通淮湖稅。使者紛星散。王綱尙旒綴。南伯從事賢。君行立談際。坐知七曜曆。手畫三軍勢。冰雪淨聰明。雷霆走精銳。幕府輟諫官。朝廷無此例。至尊方旰食。仗爾布嘉惠。補闕暮徵入。柱史晨征憩。正當艱難時。實藉長久計。迴風吹獨樹。白日照執袂。慟哭蒼煙根。山門萬重閉。居人莽牢落。遊子方迢遰。徘徊悲生離。局促老一世。陶唐歌遺民。後漢更列帝。我無匡復姿。聊欲從此逝。

「冰雪淨聰明，雷霆走精銳」，二語俊警，明而且斷，然後可以濟世。
PDF1.214
「蕭索漢水」二句，至德元載十月，上至彭原，第五琦見上，請以江、淮租庸市輕貨，泝江、漢而上至洋州，令漢中王瑀陸運至扶風以助軍。上從之。「南伯」謂漢中主將。

送從弟亞赴河西判官 0853 PDF105,PDF1.152
南風作秋聲。殺氣薄炎熾。盛夏鷹隼擊。時危異人至。令弟草中來。蒼然請論事。詔書引上殿。奮舌動天意。兵法五十家。爾腹爲篋笥。應對如轉丸。疏通略文字。經綸皆新語。足以正神器。宗廟尙爲灰。君臣俱下淚。崆峒地無軸。青海天軒輊。西極最瘡痍。連山暗烽燧。帝曰大布衣。藉卿佐元帥。坐看清流沙。所以子奉使。歸當再前席。適遠作歷試。須存武威郡。爲畫長久利。孤峯石戴驛。快馬金纏轡。黃羊飫不羶。蘆酒多還醉。踴躍常人情。慘澹苦士志。安邊敵何有。反正計始遂。吾聞駕鼓車。不合用騏驥。龍吟回其頭。夾輔待所致。

此詩起束俱作非常語，似其人有足望者。◯按《月令》：「六月鷹始摯。」「盛夏鷹隼擊」本此。◯「帝曰大布衣」，須溪疑「曰」字誤，非也。下云「藉卿佐元帥」，正述帝語。「大布衣」不知所出，豈謂亞乃布衣中非常者耶？「坐看清流沙」，申言帝意如此。◯「孤峯石戴驛」，亦征途之勝。此四句起下「踴躍」。而「踴躍」四句，深致規諷，謂踴躍而往，不過恆人之情，須慘澹苦志，期於安邊反正，而計始稱遂也。人多能言而行不副，故再三致意。又謂鼓車之馬，觀美而已，何用騏驥？「龍」指杜節度，方迴頭以待汝之夾輔，不可不勉也。後篇「龍怒拔老湫」，註引《樂錄》云：「蚩尤率魑魅與皇帝戰涿鹿，帝乃命吹角爲龍以禦之。」正此詩「龍吟」之解。若以解「龍怒」，遠矣。◯遵評：「雄心銳氣，奮發飛騰，而造語雕字，妙出筆墨陶冶之外。」

*送韋評事充同谷防禦判官 0861 PDF106,PDF1.154
昔沒賊中時。潛與子同遊。今歸行在所。王事有去留。偪側兵馬間。主憂急良籌。子雖軀幹小。老氣橫九州。挺身艱難際。張目視寇讎。朝廷壯其節。奉詔令參謀。鑾輿駐鳳翔。同谷爲咽喉。西扼弱水道。南鎭枹罕陬。此邦承平日。剽劫吏所羞。況乃胡未滅。控帶莽悠悠。府中韋使君。道足示懷柔。令姪才俊茂。二美又何求。受詞太白腳。走馬仇池頭。古邑沙土裂。積陰雪雲稠。羌父豪豬靴。羌兒青兕裘。吹角向月窟。蒼山旌旆愁。鳥驚出死樹。龍怒拔老湫。古來無人境。今代橫戈矛。傷哉文儒士。憤激馳林丘。中原正格鬥。後會何緣由。百年賦命定。豈料沉與浮。且復戀良友。握手步道周。論兵還壑淨。亦可縱冥搜。題詩得秀句。札翰時相投。

「論兵還遠壑淨，亦可縱冥搜」，遵岩不滿於此結，亦是。然實此公自道，雖當極危苦中，恆有極得意語，豈以論兵而遂廢冥搜，遂無秀句哉？然他人不能也。

*奉送郭中丞兼太僕卿充隴右節度使 0875 PDF106,PDF1.154,PDF1.214
詔發西山將。秋屯隴右兵。淒涼餘部曲。燀赫舊家聲。雕鶚乘時去。驊騮顧主鳴。艱難須上策。容易卽前程。斜日當軒蓋。高風卷旆旌。松悲天水冷。沙亂雪山清。和虜猶懷惠。防邊不敢驚。古來於異域。鎭靜示專征。燕薊奔封豕。周秦觸駭鯨。中原何慘黷。餘孽尙縱橫。箭入昭陽殿。笳吟細柳營。內人紅袖泣。王子白衣行。宸極祅星動。園陵殺氣平。空餘金碗出。無復繐帷輕。毀廟天飛雨。焚宮火徹明。罘罳朝共落。棆桷夜同傾。三月師逾整。羣胡勢就烹。瘡痍親接戰。勇決冠垂成。妙譽期元宰。殊恩且列卿。幾時迴節鉞。勠力掃攙搶。圭竇三千士。雲梯七十城。耻非齊說客。秪似魯諸生。通籍微班忝。周行獨座榮。隨肩趨漏刻。短髮愧簪纓。徑欲依劉表。還疑厭禰衡。漸衰那此別。忍淚獨含情。廢邑狐狸語。空村虎豹爭。人頻墜塗炭。公豈忘精誠。元帥調新律。前軍壓舊京。安邊仍扈從。莫作後功名。

「西山將」當作「山西」，蓋「山西出將」是成語，而郭先爲秦州都督，固「山西將」也，而且與「隴右」爲對。◯此詩本送郭節度隴右，而語意輕外而重內。其談隴右，但云「和虜猶懷惠」，而以異域鎭靜了之。然未幾而吐蕃果遣使再請討賊，似有先見。至於中原之慘黷，餘孽之縱橫，亹亹言之，至有人臣所不忍言，他詩所不盡言者，獨於送郭言之刺骨，正以感激中丞，而使知所最急也。故雖羣胡勢已就烹，而勗以瘡痍親自接戰，以完此垂成之功。而忽作轉語云：「幾時回節鉞，勠力掃攙搶？」至末仍勗以「安邊仍扈從，莫作後功名」，何其屬望之惓切！豈若他人賦詩必此詩而已哉？◯公凡送人從戎，必說到安民，此詩亦云「人頻墜塗炭，公豈忘精誠」。此本孟子「一怒安民」來，亦非他詩人所及。◯「圭竇三千士」，不知所出。
PDF1.214
《通》云：「英乂之父知運嘗節度隴右，部曲猶有存者，故曰『淒涼餘部曲』，今英乂又節度其地，故曰『燀赫舊家聲』。」◯邵二泉云：「『三千士』，《左傳》：『秦伯送衞於晉三千人，實紀綱之僕。』此美英乂本儒臣，起於圭竇，而有紀綱之多士也。」

*送楊六判官使西番 0890 PDF107,PDF1.156
送遠秋風落。西征海氣寒。帝京氛祲滿。人世別離難。絕域遙懷怒。和親願結歡。敕書憐贊普。兵甲望長安。宣命前程急。惟良待士寬。子雲清自守。今日起爲官。垂淚方投筆。傷時卽據鞍。儒衣山鳥怪。漢節野童看。邊酒排金盞。夷歌捧玉盤。草輕蕃馬健。雪重拂廬乾。愼爾參籌畫。從茲正羽翰。歸來權可取。九萬一朝摶。

「子雲」、「今日」，詩家假對。「垂淚」、「傷時」一聯，有關臣誼，勤王者當如是。「儒衣山鳥怪」與「壯士恥爲儒」同意，爾時重武輕文，亦傷時語。

哭長孫侍御 6497 PDF107,PDF1.156

道爲謀書重。名因賦頌雄。禮闈曾擢桂。憲府舊乘驄。流水生涯盡。浮雲世事空。唯餘舊臺柏。蕭瑟九原中。

「舊乘驄」、「舊臺柏」，不但字重而意亦重，他本作「屢乘驄」，當從之。

留別賈嚴二閣老兩院補闕 0902 PDF107,PDF1.157
田園須暫往。戎馬惜離羣。去遠留詩別。愁多任酒醺。一秋常苦雨。今日始無雲。山路時吹角。那堪處處聞。

此公奉命歸省之作，「田園須暫住」，當作「暫往」。

奉贈嚴八閣老 0899 PDF107,PDF1.157
扈聖登黃閣。明公獨妙年。蛟龍得雲雨。雕鶚在秋天。客禮容疏放。官曹可接聯。新詩句句好。應任老夫傳。

公未五十，自稱「老夫」，與上「妙年」相照。

晚行口號 0917 PDF108,PDF1.157
三川不可到。歸路晚山稠。落雁浮寒水。飢烏集戍樓。市朝今日異。喪亂幾時休。遠愧梁江總。還家尙黑頭。

「落雁」、「飢烏」，寫途中淒涼之景。◯「遠愧梁江總」，「梁」字自不虛下，謂總仕梁而陳而隋，經事三國，而其頭尙黑；因己歸家頭已白而自爲愧也。輕薄之意，微在言外。須溪謂借以罵總，而謂總可愧。旣非文理，亦傷厚道。

獨酌成詩 0922 PDF108,PDF1.158
燈花何太喜。酒綠正相親。醉裏從爲客。詩成覺有神。兵戈猶在眼。儒術豈謀身。苦被微官縛。低頭愧野人。

得酒而燈花爲兆，酒之難得可知。「儒術豈謀身」，自憐其窮，而世之輕儒並見。

徒步歸行 0909 PDF108,PDF1.158
明公壯年値時危。經濟實籍英雄姿。國之社稷今若是。武定禍亂非公誰。鳳翔千官且飽飯。衣馬不復能輕肥。青袍朝士最困者。白頭拾遺徒步歸。人生交契無老少。論交何必先同調。妻子山中哭向天。須公櫪上追風驃。

「鳳翔千官且飽飯」，「且」字宜玩，謂國之禍亂若是，百官宜何如努力，而且只飽飯。至於「車馬不復能輕肥」，不但病國，抑且病及其身，而坐視不顧，殊可恨也。況己最困，則飯且不飽，安得有馬？而不免徒步歸矣。其語意加此。歸奉墨敕，自應乘傳，雖以危亂不備，亦應撥馬與之；而以近侍之臣，至徒步以歸，亦失國體。故以命題，蓋自傷而亦爲國傷也。

玉華宮 0912 PDF108,PDF1.159,PDF1.205
溪迴松風長。蒼鼠竄古瓦。不知何王殿。遺構絕壁下。陰房鬼火青。壞道哀湍瀉。萬籟眞笙竽。秋色正瀟灑。美人爲黃土。況乃粉黛假。當時侍金輿。故物獨石馬。憂來藉草坐。浩歌淚盈把。冉冉征途間。誰是長年者。

註引唐《志》，必非唐之宮殿，觀「不知何王」語自見。恐卽苻堅所造，故作詩者因宮殿而及其墓也。◯「萬籟笙竽」，「秋色蕭灑」，吊古中忽入爽語，令人改觀，然適以增其慘悽耳。「美人」乃「當時侍金輿」者。美人借粉黛而美，美人已爲黃土，況粉黛原是假飾，今安在乎？當時故物，止石馬在耳，正以破人好色之迷。◯亂世難於全生，故云「冉冉征途間，誰是長年者」，讀之可涕。◯《雍記》亦云：「唐太宗避暑於此，因建玉華宮。」似亦相傳之誤。
趙云：「貞觀二十年太宗所作。太宗厭禁內煩熱，營太和宮終南之上，其後復興玉華之役，自二月乙亥遊幸，至十月癸丑而返。太宗創業之主，勞人費財，廢時逸豫，故詩人諱之曰『不知何王殿』也。」其言鑿鑿有據，然「不知何王」，似非忠厚語意；說到「美人黃土」，「故物石馬」，俱非臣子所忍言。此猶不決之疑也。

九成宮 0904 PDF109,PDF1.160
蒼山入百里。崖斷如杵臼。曾宮憑風迴。岌嶪土囊口。立神扶棟梁。鑿翠開戶牖。其陽產靈芝。其陰宿牛斗。紛披長松倒。揭𡿗怪石走。哀猿啼一聲。客淚逬林藪。荒哉隋家帝。製此今頹朽。向使國不亡。焉爲巨唐有。雖無新增修。尙置官居守。巡非瑤水遠。迹是雕牆後。我行屬時危。仰望嗟歎久。天王守太白。駐馬更搔首。

「尙置官居守」，有刺。蓋因「迹是雕牆後」，而不改荒隋之轍也。「天王狩太白」，蓬萊宮尙不能安居，況九成宮乎？駐馬回首，無限感傷，而「淚逬林藪」以此。

羌村三首 0934 PDF109,PDF1.160,PDF1.204
崢嶸赤雲西。日腳下平地。柴門鳥雀噪。歸客千里至。妻孥怪我在。驚定還拭淚。世亂遭飄蕩。生還偶然遂。鄰人滿牆頭。感歎亦歔欷。夜闌更秉燭。相對如夢寐。晚歲迫偸生。還家少歡趣。嬌兒不離膝。畏我復卻去。憶昔好追涼。故繞池邊樹。蕭蕭北風勁。撫事煎百慮。賴知禾黍收。已覺糟牀注。如今足斟酌。且用慰遲暮。羣雞正亂叫。客至雞鬥爭。驅雞上樹木。始聞叩柴荆。父老四五人。問我久遠行。手中各有攜。傾榼濁復清。苦辭酒味薄。黍地無人耕。兵革旣未息。兒童盡東征。請爲父老歌。艱難愧深情。歌罷仰天歎。四座淚縱橫。

前首：起語寫景如畫。「妻擎怪我」二句，總是一箇喜。蓋久別積憂，忽然歸，驟然見，喜不可堪，且怪且驚，繼之拭淚，皆喜心逼迫出來有此光景。鍾評上句云：「怪深於喜，又在喜前。」評下句云：「藏喜在內。」皆兒童之見也。「生還偶然遂」，正發「怪我在」之意，見其可喜。「鄰人牆頭」，鄕村眞景，而「感歎歔欷」，卻藏喜在。「夜闌更秉燭」，「更」讀平聲。久客歸家，未能卽睡，不無瑣事，更換秉燭，自是眞景，非相疑而互照。至「相對如夢寐」，則驚怪意猶未盡忘也。
其二：久客以歸家爲歡，今當晚歲，無尺寸樹立，而匆迫偷生，雖歸有何歡趣？此句含有許多不平在。嬌兒卻去，正爲少歡趣，不暇拊摩致之。鍾、譚「纏綿性」之評無謂。「憶昔」以下四句，正發少歡之故。「追涼繞樹」，謂將少壯時光蹉跎過去。「蕭蕭北風」，正狀晚景，而老大無成，故撫事而百慮交煎，安得歡趣乎？「賴知」轉下，黍收酒熟，聊慰目前；而「且用」二字，無限含蓄，非知止知足語也。
其三：起語，鍾云：「描寫村落小家光景如見。」但他人決寫不到此，入詩卻妙。「苦辭酒味薄」云云，絕似老人口吻。「兵革未息」，「兒盡東征」，亦述老人語。兒童東征，故黍地莫耕，正相發也。「請爲父老歌」，答其來意。「艱難」正根「黍地無人耕」來。如此艱難，猶復送酒，所以愧其深情。譚云：「『艱難』二字，卽指所送酒。」可笑。至「歌罷仰天歎」，則公與老父各有其悲，而無復歡趣，此句又三首之總結也。
PDF204
前有《述懷》、《得家書》二詩，則公與其家人已知兩無恙矣。此詩有「妻孥怪我在」、「生還偶然遂」等語，若初未相聞者，何也？蓋此時盜賊方橫，乘輿未復，人人不能自保，直至兩相對面，而後知其尙存，此實情也。《北征》云：「至尊尙蒙塵。」公雖歸家，猶不能定國家之存亡，況未歸之先乎？初疑此詩頗有粧點而非也。

北征 0943 PDF110,PDF1.163,PDF1.215
皇帝二載秋。閏八月初吉。杜子將北征。蒼茫問家室。維時遭艱虞。朝野少暇日。顧慚恩私被。詔許歸蓬蓽。拜辭詣闕下。怵惕久未出。雖乏諫諍姿。恐君有遺失。君誠中興主。經緯固密勿。東胡反未已。臣甫憤所切。揮涕戀行在。道途猶恍惚。乾坤含瘡痍。憂虞何時畢。靡靡踰阡陌。人煙眇蕭瑟。所遇多被傷。呻吟更流血。回首鳳翔縣。旌旗晚明滅。前登寒山重。屢得飲馬窟。邠郊入地底。涇水中蕩潏。猛虎立我前。蒼崖吼時裂。菊垂今秋花。石戴古車轍。青雲動高興。幽事亦可悅。山果多瑣細。羅生雜橡栗。或紅如丹砂。或黑如點漆。雨露之所濡。甘苦齊結實。緬思桃源內。益歎身世拙。坡陀望鄜畤。巖谷互出沒。我行已水濱。我僕猶木末。鴟鳥鳴黃桑。野鼠拱亂穴。夜深經戰場。寒月照白骨。潼關百萬師。往者散何卒。遂令半秦民。殘害爲異物。況我墮胡塵。及歸盡華髮。經年至茅屋。妻子衣百結。慟哭松聲迴。悲泉共幽咽。平生所嬌兒。顏色白勝雪。見耶背面啼。垢膩腳不襪。牀前兩小女。補綻纔過膝。海圖拆波濤。舊繡移曲折。天吳及紫鳳。顚倒在裋褐。老夫情懷惡。嘔泄臥數日。那無囊中帛。救汝寒凜慄。粉黛亦解苞。衾裯稍羅列。瘦妻面復光。癡女頭自櫛。學母無不爲。曉妝隨手抹。移時施朱鉛。狼籍畫眉闊。生還對童稚。似欲忘飢渴。問事競挽鬚。誰能卽嗔喝。翻思在賊愁。甘受雜亂聒。新歸且慰意。生理焉得說。至尊尙蒙塵。幾日休練卒。仰看天色改。旁覺祅氣豁。陰風西北來。慘澹隨回紇。其王願助順。其俗善馳突。送兵五千人。驅馬一萬匹。此輩少爲貴。四方服勇決。所用皆鷹騰。破敵過箭疾。聖心頗虛佇。時議氣欲奪。伊洛指掌收。西京不足拔。官軍請深入。蓄銳何俱發。此舉開青徐。旋瞻略恆碣。昊天積霜露。正氣有肅殺。禍轉亡胡歲。勢成擒胡月。胡命其能久。皇綱未宜絕。憶昨狼狽初。事與古先別。姦臣竟葅醢。同惡隨蕩析。不聞夏殷衰。中自誅襃妲。周漢獲再興。宣光果明哲。桓桓陳將軍。仗鉞奮忠烈。微爾人盡非。於今國猶活。淒涼大同殿。寂寞白獸闥。都人望翠華。佳氣向金闕。園陵固有神。埽灑數不缺。煌煌太宗業。樹立甚宏達。

昌黎《南山》，韻賦爲詩；少陵《北征》，韻記爲詩，體不相蒙。而孫莘老、王平甫相提而爭優劣，固非；至斷定於山谷之評，亦未是也。《南山》琢鏤湊砌，詰屈怪奇，自創爲體，傑出古今；然不可無一，不可有二，固不易學，亦不必學，總不脫文人習氣。《北征》故是雅調，古來詞人亦多似之。卽韓之《赴江陵》、《寄三學士》等作，庶可與之雁行也。
「顏色白勝雪」，乃饑色也。◯「海圖拆波濤」四句，寫故家窮狀如畫。◯「粉黛解包」一段，兒女情深如此。◯妻孥方樂，又念至尊，其「揮涕戀行在」以此。爾時帝未還京，明皇在蜀，臣子自應深念，「幾日休士卒」，猶云幾時？◯「不聞夏殷衰，中自誅襃妲」，回護泯然。又極頌陳將軍云：「微爾人盡非，於今國猶活。」凜然斧鉞，所謂「微而顯」，《春秋》之旨也。◯「園陵固有神，埽洒數不缺。」須溪云：「『數』音『朔』，謂每有喪亂，終必反正。」余謂此語美中有刺。
「臣甫憤所切」，鍾云：「『臣甫』章奏字面，詩中如對君。」◯「幽事亦可悅」，鍾云：「往往奔走愁寂，偏有一副極閒心眼，看景入微。」◯又云：「『入門』一段，對兒女妻妾，非悲非喜，非笑非哭，非吞非吐，非閒非忙，口中難言，目中如見。」◯「至尊尙蒙塵」，譚云：「許多話接不來，只用一『尙』字轉。」又云：「兒女語態正說不了，忽入『至尊蒙塵』一段，應首段意思，深憂長慮，誰信飢瘦窮老，有此想頭？其篇法幻妙，若有照應，若無照應，若有穿插，若無穿插，不可捉摸。」余謂詩中作愛君憂國語，誰不能之？觀下文所以爲君國慮者，如言回紇云：「其王願助順，其俗喜馳突。」二語曲盡夷情，所以卻之難，而禁之不易。而「少爲貴」三字，深得處置之宜。又「官軍請深入，蓄銳伺俱發」，見不可恃夷兵，但借爲先驅耳。語語經濟中窾，此必平日所熟籌於心者，始知怵惕未出，恐君遺失，非口頭話也。自比稷、契，豈欺我哉？◯「聖心頗虛佇」，微含風刺。
PDF1.215
「鄜畤」卽鄜州，公家所在，必言「畤」者，畤地高而遠先見也。「我行」二句，言望家而行速如此。公深以借回紇兵爲非計，故云「聖心頗虛佇，時議氣欲奪」，後回紇果爲唐患。至於收復河、洛，則欲乘機長驅幽、薊，故云「此舉開青、徐，旋瞻略恆、碣。」當時郭子儀、李泌諸臣，亦欲乘河陽之勝，搗賊巢穴，然後還京，惜肅宗不能從，而河北迄不爲唐有，以至於亡。觀此二事，杜公經綸槪見。其云「雖乏諫諍姿，恐君有遺失。」蓋謂此也。

月 0871 PDF112,PDF1.167
天上秋期近。人間月影清。入河蟾不沒。擣藥兔長生。只益丹心苦。能添白髮明。干戈知滿地。休照國西營。

公凡單詠一物，必有所比。此詩爲肅宗作。天運初回，新君登極，將有太平之望，秋期近而月影清也。然嬖倖已爲熒惑，貴妃方敗，復有良娣，入河而蟾不沒也。林甫、國忠弄權於前，輔國、朝恩又繼於後，搗藥之兔長生也。所以只益丹心之苦，徒增白髮之明。今干戈滿地，月當無所不照，休得止照國西之營，謂此營士便能戡亂而可以無憂也。時官軍營於長安之西，魚朝恩爲觀軍容使，而李、郭等以六十萬兵潰於相州，當在此時，公蓋有深慮焉。白髮增明，謂以憂加白。

*喜聞官軍已臨賊境 0972 PDF112,PDF1.168
胡虜潛京縣。官軍擁賊壕。鼎魚猶假息。穴蟻欲何逃。帳殿羅玄冕。轅門照白袍。秦山當警蹕。漢苑入旌旄。路失羊腸險。雲橫雉尾高。五原空壁壘。八水散風濤。今日看天意。遊魂貸爾曹。乞降那更得。尙詐莫徒勞。元帥歸龍種。司空握豹韜。前軍蘇武節。左將呂虔刀。兵氣回飛鳥。威聲沒巨鰲。戈鋋開雪色。弓矢向秋毫。天步艱方盡。時和運更遭。誰云遺毒螫。已是沃腥臊。睿想丹墀近。神行羽衞牢。花門騰絕漠。拓羯渡臨洮。此輩感恩至。羸俘何足操。鋒先衣染血。騎突劍吹毛。喜覺都城動。悲連子女號。家家賣釵釧。只待獻春醪。

此詩四十句二百字，字字犀利，句句雄壯，眞是筆能扛鼎。中間如「今日看天意」與「此輩感恩至」，不用偶語，更覺頓起精神。◯「鋒先」、「騎突」，倒用更覺銛銳。至末「悲」、「喜」兼用，卻是眞景，然人不及此。

收京三首 0979 PDF113,PDF1.168
仙仗離丹極。妖星照玉除。須爲下殿走。不可好樓居。暫屈汾陽駕。聊飛燕將書。依然七廟略。更與萬方初。生意甘衰白。天涯正寂寥。忽聞哀痛詔。又下聖明朝。羽翼懷商老。文思憶帝堯。叨逢罪己日。霑灑望青霄。汗馬收宮闕。春城鏟賊壕。賞應歌杕杜。歸及薦櫻桃。雜虜橫戈數。功臣甲第高。萬方頻送喜。毋乃聖躬勞。

「須爲下殿走，不可好樓居」，只用現成語，非用其事。◯「汾陽駕」用堯事，而妙在藏一「窅然喪其天下」語。◯「七廟略」，趙云：「兵謀謂之『廟略』，蓋謀於『七廟』之中也。」
次首：「忽聞哀痛詔，又下聖明朝」與末首「萬方頻送喜，無乃聖躬勞」俱是喜中有悲。「叨逢罪己」正指哀痛詔，而「霑灑望青霄」亦喜亦憂，恐其託之空言也。
「歸及薦櫻桃」，須溪云：「不言宗廟，而顚覆之感，收復之幸具見，非虛點綴者。」◯「雜虜橫戈」，謂回紇、吐蕃以兵相助；註謂叛服不常，非也。

潼關吏 1294 PDF113,PDF1.169
士卒何草草。築城潼關道。大城鐵不如。小城萬丈餘。借問潼關吏。修關還備胡。要我下馬行。爲我指山隅。連雲列戰格。飛鳥不能踰。胡來但自守。豈復憂西都。丈人視要處。窄狹容單車。艱難奮長戟。千古用一夫。哀哉桃林戰。百萬化爲魚。請囑防關將。愼勿學哥舒。

潼關之破，楊國忠之罪也，《唐鑑》載之甚詳，而公乃專罪哥舒，豈偏聽關吏之言耶？按：翰與祿山同任事，而翰能不以利害切身，遂失臣節。祿山反，天下切齒國忠，王思禮說以抗表誅國忠，翰曰：「如此乃翰反，非祿山反也。」賊將崔乾祐在陝，上遣使促翰進兵復陝、洛，翰奏：「賊遠來，利在速戰；官軍據險，利在堅守。要在成功，何必務速？」郭、李亦請潼關大軍唯應固守以弊之。國忠恐翰謀己，言於上，遣中使促之，項背相望，翰撫膺慟哭，引兵出關，墮賊計以致敗。夫「將在外，君命有所不受」，尙病翰守節之過耳。被執降賊，只欠一死；不然，潼關之敗，豈足爲累？翰不足惜，而是非不可不明，故爲之辨云。

留花門 1164 PDF114,PDF1.171
花門天驕子。飽肉氣勇決。高秋馬肥健。挾矢射漢月。自古以爲患。詩人厭薄伐。修德使其來。羈縻固不絕。胡爲傾國至。出入暗金闕。中原有驅除。隱忍用此物。公主歌黃鵠。君王指白日。連營屯左輔。百里見積雪。長戟鳥休飛。哀笳曙幽咽。田家最恐懼。麥倒桑枝折。沙苑臨清渭。泉香草豐潔。渡河不用船。千騎常撇捩。胡塵踰太行。雜種抵京室。花門旣須留。原野轉蕭瑟。

「連雲屯左輔，百里見積雪」，「連雲」與「積雪」顚倒作對，亦是一法。◯「隱忍用此物」，「隱忍」二字，有說不盡之苦在。不得已而用之，如何可留？題曰《留花門》，病在「留」字。◯「胡塵踰太行，雜種抵京室」，猶之以毒攻毒，受害更甚。◯鍾云：「說盡客兵之害，千古永戒，曰『此物』，蓋厭惡之極矣。」

塞蘆子 0755 PDF114,PDF1.171,PDF1.205
五城何迢迢。迢迢隔河水。邊兵盡東征。城南空荆杞。思明割懷衞。秀巖西未已。迴略大荒來。崤函蓋虛爾。延州秦北戶。關防猶可倚。焉得一萬人。疾驅塞蘆子。岐有薛大夫。旁制山賊起。近聞昆戎徒。爲退三百里。蘆關扼兩寇。深意實在此。誰能叫帝閽。胡行速如鬼。

明是條陳邊事，豈可以詩論？
PDF1.205
「五城」，夏州注：「長慶四年，節度使李祐築烏延、宥州、臨塞、陰河、陶子，與塞蘆子，五城名也。」《廣志繹》云:「雍州山原皆從西北來。」西北最高，羌虜據之，故關中視中原，其勢俯，視羌虜，其勢仰。故殽函之險，對中原言耳。若賊從蘆關來，則殽函不足恃，故云「迴略大荒來，崤函蓋虛耳」。王深父云：「撤西備而爭利於東，非所以固國也。」長慶乃唐穆宗年號，恐有誤。

瘦馬行 1190 PDF114,PDF1.172
東郊瘦馬使我傷。骨骼硉兀如堵牆。絆之欲動轉攲側。此豈有意仍騰驤。細看六印帶官字。眾道三軍遺路傍。皮乾剝落雜泥滓。毛暗蕭條連雪霜。去歲奔波逐餘寇。驊騮不慣不得將。士卒多騎內廏馬。惆悵恐是病乘黃。當時歷塊誤一蹶。委棄非汝能周防。見人慘澹若哀訴。失主錯漠無晶光。天寒遠放雁爲伴。日暮不收鳥啄瘡。誰家且養願終惠。更試明年春草長。

注云：「爲房琯作。」而展轉沉著，忠厚惻怛，感動千古，信如須溪所評。余謂公以救琯致干帝怒，幸以張鎬救得解，然自是不甚省錄以致降謫。其受累於琯不小，在他人必當恨之，乃公於謝疏仍稱其有大體，不肯徇君而棄友。至《瘦馬》之行，《別墓》之作，何等惓切！其篤於友誼如此。公凡關繫倫常，無非至情抒之於詩，可謂「大德不踰閑」者，其垂名後世，獨以詩而已哉！

畫鶻行 1118 PDF115,PDF1.173
高堂見生鶻。颯爽動秋骨。初驚無拘攣。何得立突兀。乃知畫師妙。功刮造化窟。寫此神俊姿。充君眼中物。烏鵲滿樛枝。軒然恐其出。側腦看青霄。寧爲眾禽沒。長翮如刀劍。人寰可超越。乾坤空崢嶸。粉墨且蕭瑟。緬思雲沙際。自有煙霧質。吾今意何傷。顧步獨紆鬱。

贊畫之妙曰如生，此徑云「見生鶻」，高人一等。至以「颯爽動秋骨」，「軒然恐其出」，形容生鶻甚妙。「乾坤空崢嶸」以下，又進一等，匪夷所思。鍾云：「四句自悲自負。」

奉和賈至舍人早朝大明宮 0998 PDF115,PDF1.173
五夜漏聲催曉箭。九重春色醉仙桃。旌旗日暖龍蛇動。宮殿風微燕雀高。朝罷香煙攜滿袖。詩成珠玉在揮毫。欲知世掌絲綸美。池上於今有鳳毛。

「九重」謂天子，「春色醉仙桃」，言滿面皆喜色也。「旌旗」一聯，東坡稱其偉麗，何足以盡之？妙在描寫出太平暇豫景象，不可以字語求之。第五句言早朝回。第六句言賦詩。束語言父子並掌絲綸，見家世之盛。通篇布置停妥，格律精嚴，非諸公所及。蓋諸公之作，雖翩翩嫺雅，所謂律切而骨格不存者也。

宣政殿退朝晚出左掖 1013 PDF115,PDF1.174
天門日射黃金牓。春殿晴曛赤羽旗。宮草霏霏承委珮。爐煙細細駐遊絲。雲近蓬萊常五色。雪殘鳷鵲亦多時。侍臣緩步歸青瑣。退食從容出每遲。

「蓬萊」宮名，卽大明宮改名，天子所居，故雲恆五色。「鳷鵲」觀名，觀在內禁，和氣薰蒸，故雪消恆早。

紫宸殿退朝口號 1017 PDF116,PDF1.174
戶外昭容紫袖垂。雙瞻御座引朝儀。香飄合殿春風轉。花覆千官淑景移。晝漏希聞高閣報。天顏有喜近臣知。宮中每出歸東省。會送夔龍集鳳池。

宣政殿在含元殿北，朔望所御，紫宸殿日御，古之燕朝也。故二詩氣象大小莊媟不同。◯內朝則晝漏不甚聞，須外廷高閣之報。天顏有喜，近臣知之，給遺末僚，空懷景仰之私耳。

晚出左掖 1025 PDF116,PDF1.175
晝刻傳呼淺。春旗簇仗齊。退朝花底散。歸院柳邊迷。樓雪融城濕。宮雲去殿低。避人焚諫草。騎馬欲雞栖。

老杜詩妙在氣象，此於退食時寫出委蛇氣象。◯「樓雪融城濕」，非觸目寫不出，而亦人所不及著眼，公每用此取勝。

*題省中壁 1028 PDF116,PDF1.175,PDF1.215
掖垣竹埤梧十尋。洞門對霤常陰陰。落花遊絲白日靜。鳴鳩乳燕青春深。腐儒衰晚謬通籍。退食遲迴違寸心。衮職曾無一字補。許身愧比雙南金。

註云：「高曰『垣』，低曰『埤』。」是也。云：「垣之竹，埤之梧，皆長十尋。」豈成句法？亦安有十尋之竹？大抵掖垣乃省院外牆，內有竹埤，梧高十尋。竹埤，《演義》云：「非埤間種竹，必埤上編竹爲儲胥以限之。」近是。◯「洞門對雪」，山谷謂唐省中皆青壁畫雪，必有所本。◯「落花」一聯，寫省院中景象，可想見於筆墨之外，與「旌旗日暖」一聯，各有其妙。須溪安得妄置優劣？◯袞職有闕而不能補，政違寸心處；而上加「遲回」字，當時必有難於進言者，而抱許身之愧也。
《通》云：「前四句言省中之景，後四句則歎其不得志之意，然景中已微露其情。『梧十尋』，表孤高也。『常陰陰』，苦陰勝也。『白日靜』，慨素餐也。『青春深』，惜時邁也。後遂明言之。」

春宿左省 1021 PDF117,PDF1.176
花隱掖垣暮。啾啾栖鳥過。星臨萬戶動。月傍九霄多。不寢聽金鑰。因風想玉珂。明朝有封事。數問夜如何。

「星臨萬戶」聯，亦寫景象，而尤妙在「動」字「多」字。◯有風則鈴鐸皆鳴，故有「玉珂」之想。◯鍾云：「『避人焚諫草』，是大臣之體。『數問夜如何？』是諫臣之心。」

送賈閣老出汝州 1034 PDF117,PDF1.177
西掖梧桐樹。空留一院陰。艱難歸故里。去住損春心。宮殿青門隔。雲山紫邏深。人生五馬貴。莫受二毛侵。

「西掖梧桐樹，空留一院陰」，送別如此起，挺拔有力，蓋從召公《甘棠》脫來。末句勉其及時立業。

送翰林張司馬南海勒碑 1037 PDF117,PDF1.177
冠冕通南極。文章落上台。詔從三殿去。碑到百蠻開。野館濃花發。春帆細雨來。不知滄海上。天遣幾時迴。

前四句極得大體。後聯「野館濃花」，極堪賞玩；「春帆細雨」，又覺淒涼。長途情景，在處有之，描寫深細。◯朝廷遣使，來迴自有定期，但云「滄海」，則風濤不測，以致稽程有之，故云「天遣」，二字他人必不能下。

曲江陪鄭八丈南史飲 1040 PDF117,PDF1.177
雀啄江頭黃柳花。鵁鶄鸂鶒滿晴沙。自知白髮非春事。且盡芳尊戀物華。近侍卽今難浪迹。此身那得更無家。丈人文力猶強健。豈傍青門學種瓜。

「雀啄柳花」，已奇；而「黃柳花」更異。首二句正物華之可戀者也。◯拾遺近侍，有言責者；不得其言，卽難浮沉於世，便當去而爲求田問舍之計，豈得更無家耶？蓋公原居少陵，後徙居奉先；賊陷京師，又移寓鄜州。去冬始迎妻子至京師，尙未有棲身之所，故云「無家」。註謂喜其家復聚而言，謬甚。此時公雖居官，而當不甚省錄之後，未幾遂有華州之行，則皆實語也。南史必有歸隱之語，故有下句。此詩起最有力，若他人必用爲實聯矣，一氣轉下，勢若連環，妙甚。

曲江二首 1045 PDF118,PDF1.179,PDF1.209
一片花飛減卻春。風飄萬點正愁人。且看欲盡花經眼。莫厭傷多酒入脣。江上小堂巢翡翠。苑邊高冢臥麒麟。細推物理須行樂。何用浮名絆此身。朝迴日日典春衣。每日江頭盡醉歸。酒債尋常行處有。人生七十古來稀。穿花蛺蝶深深見。點水蜻蜓款款飛。傳語風光共流轉。暫時相賞莫相違。

余初不滿此詩，國方多事，身爲諫官，豈行樂之時。後讀其「沉醉聊自遣，放歌破愁絕」二語，自狀最眞，而恍然悟此二詩，乃以賦而兼比興，以憂憤而託之行樂者也。二首一意聯貫，前言「萬點愁人」，後言「暫時相賞」，二語便堪痛哭，而千載無人勘破，何也？翡翠不屋栖而巢於小堂，比小人之處非其據；石麒麟乃天上之物，而臥於高塚，比正人在位而志不得展。總謂人主暱宵小而疎遠正士。「蛺蝶」、「蜻蜓」俱比小人，而「深深見」、「款款飛」，則君心受其蠱惑，而病已中於膏肓矣。雖有一官，而志不得展，直浮名耳，何必用以絆此身哉？不如典衣沽酒，日遊醉鄕，以送此有限之年而已。時已暮春，至六月遂黜爲華洲掾。其詩云：「移官豈至尊？」則此時已有譖之者，而二詩乃憂讒畏譏之作也。◯「且看欲盡花」、「莫厭傷多酒」，五字爲句，而下綴以「經眼」、「入脣」二字，此句法之奇；「永夜角聲」一聯亦然，乃老杜創格。
PDF1.209
起句語甚奇，意甚遠，花飛則春殘，誰不知之？不知飛一片而春便減，語之奇也。以比君心一念之差，便虧全德，朝政一事之失，便虧全盛，所以知幾者戒堅冰於履霜，此意之遠也。以此推之，而風飄萬點，意可識矣，奚能不愁？蓋花旣飄，未有不盡者，以比君驕政亂，未有不亡者，故欲盡花更進一步，危斯極矣，愁更甚矣。酒不傷多，非眞好飲，若非此無以解其愁也。前六句皆比也。浮名非名譽之名，乃名器之名，故用「絆」字有味。如官名拾遺，必能補袞職之闕才稱，否則浮名耳，何用將此官絆其身乎？不如棄官而去也。◯次章皆行樂事，承上「細推物理」來，而「蛺蝶」、「蜻蜓」，尤見物理。吃緊在「暫時」二字，與前章「欲盡花」相照，知所云「行樂」，亦無可奈何之詞，非實語也。前箋未盡，再爲洗發如此。

曲江對酒 1052 PDF119,PDF1.180
苑外江頭坐不歸。水精春殿轉霏微。桃花細逐楊花落。黃鳥時兼白鳥飛。縱飲久判人共棄。懶朝眞與世相違。吏情更覺滄洲遠。老大悲傷未拂衣。

此詩亦以比興而兼賦，與前詩同旨。「宮殿霏微」，比君心之受蔽也。花鳥俱比小人有捷捷翩翩之象，所以縱飲、懶朝，有拂衣之思也。

*曲江值雨 1058 PDF119,PDF1.181,PDF1.215
城上春雲覆苑牆。江亭晚色靜年芳。林花著雨燕脂落。水荇牽風翠帶長。龍武新軍深駐輦。芙蓉別殿謾焚香。何時詔此金錢會。暫醉佳人錦瑟傍。

「春雲覆苑牆」，亦與「宮殿霏微」同意。「靜年芳」，「靜」字含蓄妙，猶俗云冷靜也。此因深駐輦故。龍武軍設於開元間，而至德三載又有增置，故云「新軍」。芙蓉園原在南內，有殿，又築夾城至曲江，必有別殿。時因賊未平，帝不遊幸，故深駐輦，而別殿亦空焚香；至於金錢之會亦廢。「金錢會」，舊註自明。若賊平，則金錢之會斯復，故落句乃其望治之深心，而非眞有少年之態也。
PDF1.215
前四句對雨之景，以寓比意。「雲覆牆」，時未清也；「靜年芳」，才不見用也；「林花著雨落」，君子摧殘而去也；「水荇牽風長」，小人附會而夤緣也。後四句對雨之懷，言乘興不出，南苑之人，徒爲望幸，思復見太平之盛會也。

晦日尋崔戢李封 0703 PDF120,PDF1.182
朝光入甕牖。尸寢驚敝裘。起行視天宇。春氣漸和柔。興來不暇懶。今晨梳我頭。出門無所待。徒步覺自由。杖藜復恣意。免値公與侯。晚定崔李交。會心眞罕儔。每過得酒傾。二宅可淹留。喜結仁里歡。況因令節求。李生園欲荒。舊竹頗修修。引客看掃除。隨時成獻酬。崔侯初筵色。已畏空尊愁。未知天下士。至性有此不。草牙旣青出。蜂聲亦暖遊。思見農器陳。何當甲兵休。上古葛天氏。不貽黃屋憂。至今阮籍等。熟醉爲身謀。威鳳高其翔。長鯨吞九州。地軸爲之翻。百川皆亂流。當歌欲一放。淚下恐莫收。濁醪有妙理。庶用慰沉浮。

「興來不暇懶，今晨梳我頭」，朴得有趣。◯「蜂聲亦暖遊」，「聲」連「遊」字說，妙。◯阮籍等沉飲，託於古人之忘機者，不知如上古葛天之民，「不貽黃屋憂」，乃籍等熟醉，止爲身謀，則貽憂於黃屋多矣，此見己非眞好飲者。「威鳳」四句，謂帝已復辟，而除寇尙多跳梁。人人熟醉，誰分帝憂，所以當歌一放，淚不可收；然時事至此，終已無可奈何，則濁醪信有妙理，聊可自慰其沉浮耳。紆迴吞吐，有無窮之思焉。◯此公處窮時，受人飲食之惠，必以顏色間察人之隱，如此云：「崔侯初筵色，已畏空尊愁。」《過蘇端》云：「蘇侯得數過，歡喜每傾倒。」《姜七設鱠》云：「於我見子好顏色。」他詩尙多。◯觀「慰沉浮」語，知此時尙在官，欲分黃屋憂而不可得也。

送率府程錄事還鄕 0710 PDF120,PDF1.203
鄙夫行衰謝。抱病昏妄集。常時往還人。記一不識十。程侯晚相遇。與語才傑立。薰然耳目開。頗覺聰明入。千載得鮑叔。末契有所及。意鍾老柏青。義動修蛇蟄。若人可數見。慰我垂白泣。告別無淹晷。百憂復相襲。內愧突不黔。庶羞以賙給。素絲挈長魚。碧酒隨玉粒。途窮見交態。世梗悲路澀。東風吹春冰。泱莽后土濕。念君惜羽翮。旣飽更思戢。莫作翻雲鶻。聞呼向禽急。

起來寫出倚老賣老，情狀如畫；而轉到「薰然耳目開」，妙有情致。鍾云：「昏忘」二字，是狂人輕時慢世好題目。末云：「莫作翻雲鶻」，眞以鮑叔之相知待之矣。蓋程有傑立之才，而勗以善用其才也。

題李尊師松樹障子歌 1079 PDF120,PDF1.183
老夫清晨梳白頭。玄都道士來相訪。握髮呼兒延入戶。手提新畫青松障。障子松林靜杳冥。憑軒忽若無丹青。陰崖卻承霜雪幹。偃蓋反走虯龍形。老夫生平好奇古。對此興與精靈聚。已知仙客意相親。更覺良工心獨苦。松下丈人巾屨同。偶坐似是商山翁。悵望聊歌紫芝曲。時危慘淡來悲風。

正梳頭而道士來訪，不云握髮而「握手呼兒」，何等親厚？◯「青松障」下忽著「障子松林」，何等筆力？而贊以「靜杳冥」，「若無丹青」，形容已盡矣；再著「陰崖」二語，而括以「奇古」二字，豈俟多言哉？◯仙客雖知好之，而良工苦心，有獨得其妙而未易語人者，恐仙客猶未知也，故著「更覺」二字。

*陪鄭駙馬韋曲二首 1064 PDF121,PDF1.184
韋曲花無賴。家家惱殺人。淥尊須盡日。白髮好禁春。石角鉤衣破。藤枝刺眼新。何時占叢竹。頭戴小烏巾。野寺垂楊裏。春畦亂水間。美花多映竹。好鳥不歸山。城郭終何事。風塵豈駐顏。誰能共公子。薄暮欲俱還。

曰「無賴」而有趣愈見。曰「惱殺人」而愛殺人愈見。「鉤衣」、「刺眼」本可憎，而愈覺可喜，如俗言痛快，愈痛而愈快也。◯「白髮好禁春」，言無奈春何也。◯「小烏巾」隱士所戴，如錦里先生是也。公欲歸隱於此。駙馬名潛曜。
次首：前四句俱說景，後四句俱說情，亦是一格。◯前四句歷敍景之勝，而以「好鳥不歸山」作上下過脈。鳥猶知戀，而城郭風塵，傷生伐性，薄暮而公子欲還，可以人而不如鳥乎？而吾亦安能與之俱也？大抵高人貴介，所好不無濃淡喧寂之殊，如陶學士以取雪烹茶爲清事，而党太尉以銷金帳下羊羔美酒爲樂事，然不知爲伐性之斧也。「風塵豈駐顏」，所以箴公子者至矣。◯按：韋曲在京城南三十里，所謂「去天尺五」者，貴家之園亭，侯門之別墅，多在於此。其西爲塔坡，乃何將軍山林，而皇子陂亦在焉，誠行樂之勝地也。然此遊必在祿山未亂之前，誤置於此。

奉答岑參補闕見贈 1006 PDF121,PDF1.186
窈窕清禁闥。罷朝歸不同。君隨丞相後。我往日華東。冉冉柳枝碧。娟娟花蕊紅。故人得佳句。獨贈白頭翁。

岑贈詩：「白髮悲花落」，是歎老；「青雲羨鳥飛」，比新進少年驟用者。故答詩卽景以花柳比新進，而故人佳句，獨贈老翁，超於世情之外也。

奉贈王中允維 1009 PDF122,PDF1.204
中允聲名久。如今契闊深。共傳收庾信。不比得陳琳。一病緣明主。三年獨此心。窮愁應有作。試誦白頭吟。

「收庾信」，謂收維爲中允。陳琳本得罪於曹，故云「不比得陳琳」，言維本無罪。而五六正發其意。

*憶弟 1233 PDF122,PDF1.186
喪亂聞吾弟。飢寒傍濟州。人稀吾不到。兵在見何由。憶昨狂催走。無時病去憂。卽今千種恨。惟共水東流。且喜河南定。不問鄴城圍。百戰今誰在。三年望汝歸。故園花自發。春日鳥還飛。斷絕人煙久。東西消息稀。

「無時病去憂」，言狂走之際，身則病，而又憂其弟，憂與病不相離，意極明，而須溪之評可笑。

得舍弟消息 1238 PDF122,PDF1.186
亂後誰歸得。他鄕勝故鄕。直爲心厄苦。久念與存亡。汝書猶在壁。汝妾已辭房。舊犬知愁恨。垂頭傍我牀。

「他鄕勝故鄕」，此倒說苦語，何喜之有？而須溪卒然喜恨之說何居？

送李校書二十六韻 1085 PDF122,PDF1.187,PDF1.210
代北有豪鷹。生子毛盡赤。渥洼騏驥兒。尤異是龍脊。李舟名父子。清峻流輩伯。人間好少年。不必須白皙。十五富文史。十八足賓客。十九授校書。二十聲輝赫。眾中每一見。使我潛動魄。自恐二男兒。辛勤養無益。乾元元年春。萬姓始安宅。舟也衣綵衣。告我欲遠適。倚門固有望。斂衽就行役。南登吟白華。已見楚山碧。藹藹咸陽都。冠蓋日雲積。何時太夫人。堂上會親戚。汝翁草明光。天子正前席。歸期豈爛漫。別意終感激。顧我蓬屋資。謬通金閨籍。小來習性懶。晚節慵轉劇。每愁悔吝作。如覺天地窄。羨君齒髮新。行己能夕惕。臨歧意頗切。對酒不能喫。迴身視綠野。慘澹如荒澤。老雁春忍飢。哀號待枯麥。時哉高飛燕。絢練新羽翮。長雲濕襃斜。漢水饒巨石。無令軒車遲。衰疾悲宿昔。

此是一篇送人序，韻而爲詩，極其詳實。遵岩極取之，謂句句皆到，必有獨契在。◯「老雁春忍飢，哀號待枯麥」，公之窮於官如此。
PDF1.210
《韻語陽秋》云：「老杜送李舟詩，非不歸重，而其中不能無譏焉：所謂『舟也衣綵衣，告我欲遠適。倚門固有望，斂衽就行役』。『何時太夫人，堂上會親戚？』豈非譏其無方之遊耶？」余讀其詩，雖未必含譏，而寫出母子眷戀之情藹然，便是詩人合於風雅處，作詩者不可不知。

*偪側行贈畢曜 1095 PDF123,PDF1.187,PDF1.206
偪仄何偪仄。我居巷南子巷北。可恨鄰里間。十日不一見顏色。自從官馬送還官。行路難行澀如棘。我貧無乘非無足。昔者相過今不得。實不是愛微軀。又非關足無力。徒步翻愁官長怒。此心炯炯君應識。曉來急雨春風顚。睡美不聞鐘鼓傳。東家蹇驢許借我。泥滑不敢騎朝天。已令請急會通籍。男兒性命絕可憐。焉能終日心拳拳。憶君誦詩神凜然。辛夷始花亦已落。況我與子非壯年。街頭酒價常苦貴。方外酒徒稀醉眠。速宜相就飲一斗。恰有三百青銅錢。

信筆寫意，俗語皆詩，他人反不能到。◯眞情實話，不嫌其俗，然「實」、「又」二字，眞可汰也。
PDF1.206
北齊盧思道嘗云：「長安酒賤，斗價三百。」此詩「速宜相就飲一斗」云云，正用其語。雖上云「街頭酒價常苦貴」，而此云酒賤，詩家不拘也。註不引盧，而引丁謂對眞宗語，誤矣。丁不過取辦口給，以當戲噱，豈實價乎？乃又有引李白「金陵美酒斗十千」之句，疑李、杜同時，酒價頓異。不知李亦用曹植「君王宴平樂，美酒斗十千」之語，乃相援以評酒價，所謂癡人前不得說夢也。且酒有美惡，價亦隨之；而錢亦隨時貴賤，豈有定準乎？

題鄭十八著作丈 1105 PDF123,PDF1.187
台州地闊海冥冥。雲水長和島嶼青。亂後故人雙別淚。春深逐客一浮萍。酒酣懶舞誰相拽。詩罷能吟不復聽。第五橋東流恨水。皇陂岸北結愁亭。賈生對鵩傷王傅。蘇武看羊陷賊庭。可念此翁懷直道。也霑新國用輕刑。禰衡實恐遭江夏。方朔虛傳是歲星。窮巷悄然車馬絕。案頭乾死讀書螢。

詩題用「題」字，無謂，似應作「懷」。◯按《記》：「韋曲之東有鄭莊。」卽虔所居，與第五橋、皇子陂皆近，故引用。洙注以爲會別之地，誤矣。◯「流恨水」、「結愁亭」，語新。◯東方朔生，無歲星，西王母使者至，上問，對曰：「朔是木帝精，爲歲星，下遊以觀天下，非陛下臣也。」詩云：「方朔虛傳是歲星。」正用非陛下臣一語，辨其非祿山之臣，乃陛下之臣也。
遵岩云：「此當是題其在京之故居，詳其謫居而及其被謫之由，結句乃其所居之感也。」極是。余初疑「題」字誤，今知非誤也；但題下缺故居二字耳。此時鄭未死，而註謂傷悼之作，不辨而知其非矣。「窮巷悄然」，正狀其故居。而「乾死書螢」，見其平日止知讀書也。

得舍弟消息 1083 PDF124,PDF1.189
風吹紫荆樹。色與春庭暮。花落辭故枝。風迴返無處。骨肉恩書重。漂泊難相遇。猶有淚成河。經天復東注。

須溪云：「苦心怨調，使人淒然，終鮮之痛，慘於脊令死喪之喩。」◯「恩書」似有誤，豈謂乃弟寄書亦「難相遇」耶？◯讀此詩，似消息不佳，故悲痛獨至。

贈畢四曜 1102 PDF124,PDF1.189
才大今詩伯。家貧苦宦卑。飢寒奴僕賤。顏狀老翁爲。同調嗟誰惜。論文笑自知。流傳江鮑體。相顧免無兒。

吾初讀「顏狀老夫爲」，意曜眞老，嫌其句拙。後公在秦州時，畢曜除監察，始知畢以飢寒憔悴，故顏狀致然，則可悲之甚，而因識其句之佳。觀下有「同調」、「相顧」語，則公亦正在困中。而秦州詩又有「伊昔貧皆甚」之句，則此詩乃天寶末年作於長安者，而悲畢亦以自悲也。江鮑有詩傳後，必定無兒，故有下句，聊以有兒自寬也。公有《偪側行》亦贈畢者，時則公爲拾遺矣。

義鶻行 1110 PDF124,PDF1.190
陰崖有蒼鷹。養子黑柏顚。白蛇登其巢。吞噬恣朝餐。雄飛遠求食。雌者鳴辛酸。力強不可制。黃口無半存。其父從西歸。翻身入長煙。斯須領健鶻。痛憤寄所宣。斗上捩孤影。噭哮來九天。修鱗脫遠枝。巨顙拆老拳。高空得蹭蹬。短草辭蜿蜒。折尾能一掉。飽腸皆已穿。生雖滅眾雛。死亦垂千年。物情有報復。快意貴目前。茲實鷙鳥最。急難心炯然。功成失所往。用捨何其賢。近經潏水湄。此事樵夫傳。飄蕭覺素髮。凜欲衝儒冠。人生許與分。只在顧眄間。聊爲義鶻行。用激壯士肝。

是太史公一篇義俠客傳，筆力相敵，而敍鳥尤難。◯鳥有父，下語極新極穩，更無字可代。至「斗上捩孤影」八句，模神寫照，千載猶生。◯「快意貴目前」一語，令人快心，令人解頤。譚云：「天道反不能如此。」◯「功成失所往，用舍何其賢」，分明是一個魯仲連。鍾云：「發許大道理。」又云：「住此便有味有法，多下一段可恨。」余謂論他人詩應如是，杜又不然。「人情許與分，只在顧盼間」，道理更大，明是季札挂劍心事，其可少耶？

李鄠縣丈人胡馬行 1230 PDF125,PDF1.191
丈人駿馬名胡騮。前年避胡過金牛。迴鞭卻走見天子。朝飲漢水暮靈州。自矜胡騮奇絕代。乘出千人萬人愛。一聞說盡急難材。轉益愁向駑駘輩。頭上銳耳批秋竹。腳下高蹄削寒玉。始知神龍別有種。不比俗馬空多肉。洛陽大道時再清。累日喜得俱東行。鳳臆龍鬐未易識。側身注目長風生。

只「急難材」三字，贊馬已盡，而前面避胡千里，走見天子，所謂「急難材」也。◯俗馬多肉，俗眼賞之，故云「相馬失之瘦」；而下有「未易識」之語，以況夫「相士失之貧」。

端午日賜衣 1122 PDF125,PDF1.192
宮衣亦有名。端午被恩榮。細葛含風軟。香羅疊雪輕。自天題處濕。當暑著來清。意內稱長短。終身荷聖情。

鍾云：「是近臣謝表語，入詩風趣而典。」又云：「『亦有名』有望外意。」余謂公卽以六月出華州，知是時帝眷已衰，寓不平之感。◯「意內稱長短」，雖無甚關係，卻人所不及道者，而偏寫入詩，遂覺聖恩之重。

酬孟雲卿 1126 PDF125,PDF1.192
樂極傷頭白。更長愛燭紅。相逢難衮衮。告別莫匆匆。但恐天河落。寧辭酒盞空。明朝牽世務。揮淚各西東。

「愛燭紅」寫出無限繾綣。

*至德二載移華州掾與親故別 1129 PDF125,PDF1.192
此道昔歸順。西郊胡正繁。至今殘破膽。應有未招魂。近侍歸京邑。移官豈至尊。無才日衰老。駐馬望千門。

華州屬今西安府，亦京邑也，故云「近侍歸京邑」。註謂拾遺從還京邑，誤。◯鍾云：「此詩不無怨，然不怨不厚。」

題鄭縣亭子 1139 PDF125,PDF1.193
鄭縣亭子澗之濱。戶牖憑高發興新。雲斷岳蓮臨大路。天晴宮柳暗長春。巢邊野雀羣欺燕。花底山蜂遠趁人。更欲題詩滿青竹。晚來幽獨恐傷神。

周時鄭桓公始封於此，隸華州，至元省縣入州。「大路」地名，「長春」宮名，見注。「野雀」、「遊蜂」一聯，乃詩之比，正發「移官豈至尊」之旨。

早秋苦熱堆案相仍 1151 PDF126,PDF1.193,PDF1.209
七月六日苦炎蒸。對食暫餐還不能。每愁夜中自足蝎。況乃秋後轉多蠅。束帶發狂欲大叫。簿書何急來相仍。南望青松架短壑。安得赤腳踏層冰。

公以天子侍臣，因直言左遷州掾，長官自宜破格相待。公以六月到州，至七月六日，而急以簿書，是以常掾畜之，其何以堪？故借早秋之熱，蠅蝎之苦，以發其鬱蒸憤悶之懷，於「簿書何急」微露意焉。試問堆案者從何來哉？然聞之者無以罪也，乃其情則苦矣。州牧姓郭，公初至，卽代爲《試進士策問》與《進滅殘寇狀》，不過挾長官而委以文字之役，非重其才也。公厚於情誼，雖邂逅間一飲一食之惠，必賦詩以致其銘佩之私，俾垂名後世，郭公與周旋幾一載，而公無隻字及之，其人可知，不免寶山空手矣。
PDF1.209
「自足蝎」謂蝎已自足，又加以「轉多蠅」，上下呼應，極狀其苦。

雨晴 1511 PDF126,PDF1.194
天際秋雲薄。從西萬里風。今朝好晴景。久雨不妨農。塞柳行疏翠。山梨結小紅。胡笳樓上發。一雁入高空。

起來二句，寫初晴之景甚肖。◯「妨農」失韻。◯落句不知其解，豈謂農器可陳而甲兵尙未休耶？「一雁」，孤雁也，因笳驚而起，此語必有所感。

初月 1532 PDF126,PDF1.195,PDF1.216
光細弦欲上。影斜輪未安。微升古塞外。已隱暮雲端。河漢不改色。關山空自寒。庭前有白露。暗滿菊花團。

公凡單賦一物，必有所指，乃詩之比也。舊註云：「此爲肅宗而發。」良是。三比肅宗卽位於靈武，四比爲張皇后、李輔國所蔽。劉云：「句句欲比，卻如何處此結句？」余謂露乃天澤，當無所不沾被，乃止在庭前；潤及菊花，而加一「暗」字，謂人主私恩，止被近倖而已。
《通》云：「新君卽位，必有以新天下之耳目，一天下之心志，『河漢不改色』是猶夫舊也。『關山空自寒』，是失其望也。露滿菊團，陰邪勝而壓君子，何以成正君之功乎？」

觀安西兵過赴關中待命二首 1156 PDF127,PDF1.196
四鎭富精銳。摧鋒皆絕倫。還聞獻士卒。足以靜風塵。老馬夜知道。蒼鷹飢著人。臨危經久戰。用急始如神。奇兵不在眾。萬馬救中原。談笑無河北。心肝奉至尊。孤雲隨殺氣。飛鳥避轅門。竟日留歡樂。城池未覺喧。

「獻士卒」，「獻」字恐誤。兵無不戰而精者，臨危久戰，用意如神，乃有識之言。次首：「心肝奉至尊」，亦知本之論。◯按此乃乾元元年八月事。時以宦官魚朝恩爲觀軍容使，至次年二月，因軍無統御，而九節度以六十萬之兵潰於相州。「奇兵不在眾」，「竟日留歡樂」，豈有諷耶？

崔氏東山草堂 1183 PDF127,PDF1.197
愛汝玉山草堂靜。高秋爽氣相鮮新。有時自發鐘磬響。落日更見漁樵人。盤剝白鴉谷口栗。飯煮青泥坊底芹。何爲西莊王給事。柴門空閉鎖松筠。

「有時」、「落日」，假對。◯落句忽及王給事，橫出一枝，又是一格。「何爲」常讀平聲，而音又不協。

*前遣興五首 1395 PDF127,PDF1.197,PDF1.206
朔風飄胡雁。慘澹帶砂礫。長林何蕭蕭。秋草萋更碧。北里富薰天。高樓夜吹笛。焉知南鄰客。九月猶絺綌。長陵銳頭兒。出獵待明發。騂弓金爪鏑。白馬蹴微雪。未知所馳逐。但見暮光滅。歸來懸兩狼。門戶有旌節。漆有用而割。膏以明自煎。蘭摧白露下。桂折秋風前。府中羅舊尹。沙道尙依然。赫赫蕭京兆。今爲時所憐。猛虎憑其威。往往遭急縛。雷吼徒咆哮。枝撐已在腳。忽看皮寢處。無復睛閃爍。人有甚於斯。足以勸元惡。朝逢富家葬。前後皆輝光。共指親戚大。緦麻百夫行。送者各有死。不須羨其強。君看束縛去。亦得歸山岡。

五首歷數世情：有甘守其貧者，有安享其榮者，有才賢而不克令終爲人所憐者，有凶暴而自取辠戾爲人所快者，其參錯不齊如此。然窮通好醜，同歸於盡，故借葬者以發達人之論，見人當順受其正，而不必怨天尤人也。◯「勸元惡」，余謂勸惡人使反於善，而鍾氏因果王法之評，似好奇之過。
PDF1.206
遣興之三：趙云：「此篇全爲蕭至忠而言，按本傳：至忠始在朝，有夙望，見推爲名臣。斯可比之漆、膏、蘭、桂。又云：外方直，糾摘不法，而內無守，觀時輕重而去就之，參太平公主逆謀，坐敗誅。」

*後遣興三首 1197 PDF128,PDF1.198
我今日夜憂。諸弟各異方。不知死與生。何況道路長。避寇一分散。飢寒永相望。豈無柴門歸。欲出畏虎狼。仰看雲中雁。禽鳥亦有行。蓬生非無根。漂蕩隨高風。天寒落萬里。不復歸本叢。客子念故宅。三年門巷空。悵望但烽火。戎車滿關東。生涯能幾何。常在羈旅中。昔在洛陽時。親友相追攀。送客東郊道。遨遊宿南山。煙塵阻長河。樹羽成皋間。回首載酒地。豈無一日還。丈夫貴壯健。慘戚非朱顏。

其一：歎自己之淪落；其二：歎骨肉之流離；末首：悼今追昔，猶冀一日得還，而終以窮當益堅之語。此須溪所云愈寬愈痛者也。

貽阮隱居 1610 PDF128,PDF1.198
陳留風俗衰。人物世不數。塞上得阮生。迥繼先父祖。貧知靜者性。自益毛髮古。車馬入鄰家。蓬蒿翳環堵。清詩近道要。識子用心苦。尋我草徑微。褰裳踏寒雨。更議居遠村。避喧甘猛虎。足明箕潁客。榮貴如糞土。

「蓬蒿」、「環堵」，而先以「車馬」、「鄰家」；「議居遠村」，而繼以甘近「猛虎」；靜者性如是，才是眞隱。可謂妙極形容。

至日遣興奉寄北省舊閣老兩院故人二首 1204 PDF128,PDF1.198
去歲茲辰捧御牀。五更三點入鵷行。欲知趨走傷心地。正想氛氳滿眼香。無路從容陪語笑。有時顚倒著衣裳。何人錯憶窮愁日。愁日愁隨一線長。憶昨逍遙供奉班。去年今日侍龍顏。麒麟不動爐煙上。孔雀徐開扇影還。玉几由來天北極。朱衣只在殿中間。孤城此日堪腸斷。愁對寒雲雪滿山。

前首寄北省舊閣老，後首寄兩院故人，故情事同而語氣莊媟小異。
「顚倒著衣裳」，正言急於趨走也。得意之人，未必憶及窮愁，故云「錯憶」，「錯」字妙。
身方跼蹐，故用「逍遙」字，非供奉可以逍遙也。「麒麟」聯寫天子御朝光景甚妙。乘輿曾經播越，故「玉几」著「繇來」字，有欣幸意。「朱衣」謂院中故人，著「只在」字，若妬之，實謔之也。語氣與陪笑語者不同，故云莊媟小異。

*冬末以事之東都湖城遇孟雲卿復歸劉顥宅宿宴飲醉歌 1225 PDF129,PDF1.199
疾風吹塵暗河縣。行子隔手不相見。湖城城東一開眼。駐馬偶識雲卿面。況非劉顥爲地主。懶迴鞭轡成高宴。劉侯歎我攜客來。置酒張燈促華饌。且將款曲終今夕。休語艱難尙酣戰。照室紅爐促曙光。縈窗素月垂文練。天開地裂長安陌。寒盡春生洛陽殿。豈知驅車復同軌。可惜刻漏隨更箭。人生會合不可常。庭樹雞鳴淚如線。

通篇句句緊凑，具見筆力。◯「向非劉顥」二句，轉得急而妙，該括許多話，而顥之賢自見。「歡我攜客來」，益見顥之高雅。◯「促曙光」妙，同心偶聚，唯恐夜之易旦也。

閿鄕姜七少府設鱠戲贈長歌 1216 PDF129,PDF1.200
姜侯設鱠當嚴冬。昨日今日皆天風。河凍未漁不易得。鑿冰恐侵河伯宮。饔人受魚鮫人手。洗魚磨刀魚眼紅。無聲細下飛碎雪。有骨已剁觜春蔥。偏勸腹腴愧年少。軟炊香飯緣老翁。落碪何曾白紙濕。放箸未覺金盤空。新歡便飽姜侯德。清觴異味情屢極。東歸貪路自覺難。欲別上馬身無力。可憐爲人好心事。於我見子眞顏色。不恨我衰子貴時。悵望且爲今相憶。

首四句極言魚之難得，見設鱠之情厚。◯所重在「設鱠」，又勸「腹腴」者何？豈斫鱠時特留腹腴一臠以享尊客耶？二句不倫，似宜汰，不然，亦當移置「金盤空」之下。若有腹腴，必勸席尊，歎己之老愧於年少，而註以獨勸己而不及年少爲愧，誤矣。◯香飯合席共餐，而老人宜於軟，見飯之軟，似獨爲老翁者，而感其情也。◯「貪路」語新，東歸貪路，本宜急行，而殊覺其難，故上馬而無力，因不忍別而然，此有戲意。◯「於我見子眞顏色」，言其情不泛用，故感之深。◯我已衰，子方貴，相與有限，相逢有數，此本可恨而反不恨，止爲今日一片厚情不能忘，不免於悵望、相憶，所以難於別也。感之深，故語極鄭重。

*戲贈閿鄕秦少府短歌 1222 PDF129,PDF1.201
去年行宮當太白。朝迴君是同舍客。同心不減骨肉親。每語見許文章伯。今日時清兩京道。相逢苦覺人情好。昨夜邀歡樂更無。多才依舊能潦倒。

行宮在鳳翔，時兩京未復。今兩京復矣，時已清矣，相逢而情好如故，邀歡而樂不如前，豈謂兩京雖復，而史思明、安慶緒未平耶？◯「潦倒」，當是失意貌，容止蘊藉之解恐非。

洗兵馬 1252 PDF131,PDF2.4,PDF2.154
中興諸將收山東。捷書夕報清晝同。河廣傳聞一葦過。胡危命在破竹中。祇殘鄴城不日得。獨任朔方無限功。京師皆騎汗血馬。回紇餧肉蒲萄宮。已喜皇威清海岱。常思仙仗過崆峒。三年笛裏關山月。萬國兵前草木風。成王功大心轉小。郭相謀深古來少。司徒清鑒懸明鏡。尙書氣與秋天杳。二三豪俊爲時出。整頓乾坤濟時了。東走無復憶鱸魚。南飛覺有安巢鳥。青春復隨冠冕入。紫禁正耐煙花繞。鶴駕通霄鳳輦備。雞鳴問寢龍樓曉。攀龍附鳳世莫當。天下盡化爲侯王。汝等豈知蒙帝力。時來不得誇身強。關中旣留蕭丞相。幕下復用張子房。張公一生江海客。身長九尺鬚眉蒼。徵起適遇風雲會。扶顚始知籌策良。青袍白馬更何有。後漢今周喜再昌。寸地尺天皆入貢。奇祥異瑞爭來送。不知何國致白環。復道諸山得銀甕。隱士休歌紫芝曲。詞人解撰清河頌。田家望望惜雨乾。布穀處處催春種。淇上健兒歸莫懶。城南思婦愁多夢。安得壯士挽天河。淨洗甲兵長不用。

一篇四轉韻，一韻十二句，句似排律，自成一體；而筆力矯健，詞氣老蒼，喜躍之象浮動筆墨間。◯至德二載九月十月，復兩京。次年，改元乾元。十月，郭子儀等渡河拔衞州。此唐時所稱山東地，而極於海岱皆是也。衞州拔而安慶緒走鄴，入城固守，然有破竹之勢矣，故云「收山東」，下云「收海岱」，實過情語也。此時明皇還京幾一年矣，而猶思「仙仗過崆峒」，豈痛定思痛意耶？◯復京師後，帝宴回紇葉護於宣政殿，而云「餧肉蒲萄宮」，蓋爲朝廷諱，故用漢元帝待單于事，而且以禽獸畜之，此老杜春秋筆也。◯祿山反經三年矣，避亂離鄕者亦三年，故云「三年笛裏關山月」，悲之也。「萬國兵前」，如風捲葉，暗用草木皆兵，風聲鶴唳事，喜之也。◯帝還京在去年十月，而云「青春」「冠冕入」，「紫禁」「煙花繞」，言京城復見繁華，非必其時。抑公爲華州掾，嘗以事至東都，或以春時還經京師，詠所目見者耶？◯上皇初還，帝備法駕迎之，釋黃袍趨拜，欲仍爲太子。此時事往矣，而猶曰「鶴駕通宵」、「問寢龍樓」，必謂旣復位之後盡人子之禮，與太子時無異也。◯「天下盡化爲侯王」，微有風刺。當時封爵太濫，甚至以官賞功，給空名告身，凡應募入軍者一切衣金紫，公實痛之。故先言「攀龍附鳳」，明謂其憑藉寵靈，而又以「蒙帝力」申言之，所謂「君之制也，臣何力之有焉」，此公識大體處，非事外語也。人臣明此義，雖功蓋天下而不驕矣。◯公極稱張鎬，有「扶顚」、「籌策」語，而人疑之。余考史：至德二載四月，罷房琯而相鎬。至次年二月，因論史思明凶險不可假威權，又論許叔冀多詐，臨難必變。上不喜，且不事中要，故罷相。已而思明果反，而叔冀果降思明，其料事之審如此。至收復兩京，俱在相鎬之日，卽宰相之功也。蔡寬夫謂收復兩京時不聞別有奇功，非「見與見童鄰」耶？◯史思明、安慶緒尙在，故云「青絲白馬復何有」，謂無能爲耳。注云祿山已平，誤。◯「健兒歸莫懶」，速其成功也。思婦愁夢，從《東山》詩「婦歎於室」脫來，蓋以思家之至情動之，欲其乘破竹之勢也。
PDF2.154
云「獨任朔方無限功」，又云「郭相謀深古來少」，當時收山東者諸將也，而公獨注意於郭，見公識高慮遠。使肅宗果能「獨任朔方」而不間於閹豎，則太宗之業可復完矣。卽此一語，繫唐室安危，可以詩人目之哉？

觀兵 1243 PDF132,PDF2.7
北庭送壯士。貔虎數尤多。精銳舊無敵。邊隅今若何。妖氛擁白馬。元帥待彫戈。莫守鄴城下。斬鯨遼海波。

回紇送壯士，謂之「貔虎」，見其非善物也。前復兩京，回紇功多，舊固無敵，今不知若何？恐其驕而怠也。「妖氛」卽安、史輩，註云吐蕃；廣平王不在軍，而指爲「元帥」，夢弼之妄如此。蓋兵多必須有帥，「元帥」當屬子儀，乃以魚朝恩爲觀軍容使，而彫戈之錫不至，兵眾而無統御，此公所深慮也。慶緒守鄴，已爲窮寇；而思明尙爾跳梁，先須討之，故云「莫守鄴城」而「斬鯨遼海」。乃竟以思明之救，而九節度之師果潰。註謂先討吐蕃，眞同說夢。

獨立 1248 PDF133,PDF2.8
空外一鷙鳥。河間雙白鷗。飄颻搏擊便。容易往來遊。草露亦多濕。蛛絲仍未收。天機近人事。獨立萬端憂。

此如詩之比固不必言，最可傷在「天機近人事」一語。福善禍淫，自是天理，然當小人之得志也，天意亦若陰相之，使有謀必遂，有爲必成，卽「天機」亦與「人事」同。天道亦然，人將安恃？所以憂之深也。◯「容易」，言不容易也。

不見 2417 PDF133,PDF2.9
不見李生久。佯狂眞可哀。世人皆欲殺。吾意獨憐才。敏捷詩千首。飄零酒一杯。匡山讀書處。頭白好歸來。

太白之生，一云隴西成紀人，一云綿州彰明人，不知誰是？然彰明有匡山，今云「歸來」，而公嘗到綿，則此詩當以到綿時作，而太白以彰明人爲是。若匡廬雖有據，而公未嘗到廬，不當說「歸來」也。

新安吏 1280 PDF133,PDF2.10
客行新安道。喧呼聞點兵。借問新安吏。縣小更無丁。府帖昨夜下。次選中男行。中男絕短小。何以守王城。肥男有母送。瘦男獨伶俜。白水暮東流。青山猶哭聲。莫自使眼枯。收汝淚縱橫。眼枯卽見骨。天地終無情。我軍取相州。日夕望其平。豈意賊難料。歸軍星散營。就糧近故壘。練卒依舊京。掘壕不到水。牧馬役亦輕。況乃王師順。撫養甚分明。送行勿泣血。僕射如父兄。

此詩爐錘之妙，五首之最。「縣小無丁」，言無餘丁也，此問吏語。「府帖昨夜下，次選中男行」，此吏答語。帖以昨夜下，次早已點丁催行，急之極也。又謂「中男絕短小，安能守王城」乎？短小是不成丁者，蓋長大者早已點行而陣亡矣。又就短小中分出肥瘦，有母無母，有送無送，此必眞景，而描寫到此，何等細心！此時瘦男哭，肥男亦哭，肥男之母哭，同行同送者哭；哭者眾，宛若聲從山水出，而山哭，水亦哭矣！至暮，則哭別者已分手去矣，白水亦東流，獨青山在，而猶帶哭聲，蓋氣青色慘，若有餘哀也。止著一「哭」字，猶屬「青山」，而包括許多哭聲，何等筆力，何等蘊藉！又語哭者云：淚盡眼必枯，「莫自使眼枯」，且收汝淚，就使哭得眼枯見骨，天地到底無情，不容汝脫去，淚無益也。蓋吏聽官，縣聽府，府聽朝廷，朝廷方急，勢難寬縱，非眞無情。不言朝廷言「天地」，諱之也，且無令歸咎君上也。又慰之云：官軍收相州，平在旦夕，而賊不可料，以致軍士星散。不言軍潰，諱之也，亦慮明言而軍士愈贈其恐也。又慰之云：故壘尙在，舊京可依，本於故壘戍守，而云「就糧」，見不憂無食。不云討賊，而云「練卒」，見去戰期尙遠。守須掘濠，不須到水，閒則牧馬，其役甚輕。況王師理順，士必撫養，此甚分明，理順則偶敗而終勝，撫養則與賊之逢人卽殺者異。今雖送行，勿復泣血，「僕射如父兄」然，可恃以無恐也。泣血與哭異，乃有涕無聲者。臨別則哭，旣行則悲，用字斟酌如此。據注謂郭子儀時已進中書令，而稱其舊官，蓋功著於僕射時，且御士卒寬，郭僕射熟於人口，就其易曉者言之，俾無所懼而勇往收功，報效朝廷，非止寬慰士卒而已。余年二十而讀此詩，年八十而於枕上得此解，爲之一快。

石壕吏 1288 PDF134,PDF2.13
暮投石壕村。有吏夜捉人。老翁踰牆走。老婦出門看。吏呼一何怒。婦啼一何苦。聽婦前致詞。三男鄴城戍。一男附書至。二男新戰死。存者且偸生。死者長已矣。室中更無人。惟有乳下孫。有孫母未去。出入無完裙。老嫗力雖衰。請從吏夜歸。急應河陽役。猶得備晨炊。夜久語聲絕。如聞泣幽咽。天明登前途。獨與老翁別。

此首易解，而言外意人未盡解，此老婦蓋女中丈夫，至今無人識得。「吏夜捉人」，老翁走，此婦出門，便見膽略，而胸中已有成算。老翁之逃，婦教之也。吏呼則眞，而婦啼一半粧假，前致辭未必盡眞也。三男亡其兩男，存者偷生而不敢歸；家下止一乳孫，母戀子故未去。然無完裙，不堪偕汝去，寧使老嫗隨至河陽執炊，不敢辭也。吏雖怒，而到此亦心軟矣。非不知有老翁在，而姑帶老婦以覆上官，必且代婦致辭而縱之使歸，所云「備晨炊」，設詞也，吏不知也。此語夜久始絕，至晨行而獨與翁別，則婦夜去矣。翁亦自知可免，故敢出而別客也。夜捉夜去，何其急也？此婦當倉卒之際，而智如鏃矢，勇如賁、育，辯似儀、秦，旣全其夫，又安其孤幼。而公詳述之，已默會到此矣。而伯敬獨遺此首，須溪不下一語，知其懵然也。杜詩豈易讀哉？◯石壕屬邠州宜保縣，在新安西。◯「出門看」，叶苦根切。然考古韻無此叶，乃其疎漏處。「苦」字有去聲音。

新婚別 1299 PDF135,PDF2.15,PDF2.156
兔絲附蓬麻。引蔓故不長。嫁女與征夫。不如棄路傍。結髮爲妻子。席不暖君牀。暮婚晨告別。無乃太匆忙。君行雖不遠。守邊赴河陽。妾身未分明。何以拜姑嫜。父母養我時。日夜令我藏。生女有所歸。雞狗亦得將。君今往死地。沉痛迫中腸。誓欲隨君去。形勢反蒼黃。勿爲新婚念。努力事戎行。婦人在軍中。兵氣恐不揚。自嗟貧家女。久致羅襦裳。羅襦不復施。對君洗紅妝。仰視百鳥飛。大小必雙翔。人事多錯迕。與君永相望。

起來四句，是眞樂府，是《三百篇》興起法。◯「暮婚晨告別」，是詩柄。一篇都是婦人語，而公揣摩以發之。有極細心語，如「妾身未分明」二句，「婦人在軍中」二句是也。有極大綱常語，如「勿爲新婚念」二句，「羅襦不復施」二句是也。眞無愧於《三百篇》者。◯「君今死生地」，《詩歸》作「往死地」，然不如「死生地」妙有餘思。◯「洗紅粧」加「對君」二字，精妙。
PDF2.156
眞西山云：「先王之政，新有婚者，期不役政。此詩所怨，盡其常分而能不忘禮義，是以錄之。」「雞狗亦得將」，趙云：「乃『百兩將之』之將，蓋嫁時所攜物也。」

垂老別 1308 PDF135,PDF2.16
四郊未寧靜。垂老不得安。子孫陣亡盡。焉用身獨完。投杖出門去。同行爲辛酸。幸有牙齒存。所悲骨髓乾。男兒旣介胄。長揖別上官。老妻臥路啼。歲暮衣裳單。孰知是死別。且復傷其寒。此去必不歸。還聞勸加餐。土門壁甚堅。杏園度亦難。勢異鄴城下。縱死時猶寬。人生有離合。豈擇衰老端。憶昔少壯日。遲迴竟長歎。萬國盡征戍。烽火被岡巒。積屍草木腥。流血川原丹。何鄕爲樂土。安敢尙盤桓。棄絕蓬室居。塌然摧肺肝。

「男兒旣介胄，長揖別上官」，極苦痛中，又入壯語，才有生色。◯「老妻臥路啼」，如優人登場，當遠行時，必有妻子牽衣哭別，才有情致。「且復傷其寒」者夫也，根「衣裳單」來。勸加飡者妻也，故下有「縱死時猶寬」之語。鍾欲單存上二句，見不到此。◯「何鄕爲樂土，安敢尙盤桓」，天下盡亂，無處逃死，家不足戀也。然死於王事，死得其所，拚死而往，安敢盤桓？又發勤王之大義。

無家別 1316 PDF136,PDF2.17
寂寞天寶後。園廬但蒿黎。我里百餘家。世亂各東西。存者無消息。死者爲塵泥。賤子因陣敗。歸來尋舊蹊。久行見空巷。日瘦氣慘悽。但對狐與狸。豎毛怒我啼。四鄰何所有。一二老寡妻。宿鳥戀本枝。安辭且窮栖。方春獨荷鋤。日暮還灌畦。縣吏知我至。召令習鼓鼙。雖從本州役。內顧無所攜。近行止一身。遠去終轉迷。家鄕旣盪盡。遠近理亦齊。永痛長病母。五年委溝谿。生我不得力。終身兩酸嘶。人生無家別。何以爲蒸黎。

「空巷」而曰「久行見」，觸處蕭條。◯日安有肥瘦？創云「日瘦」，而慘悽宛然在目。狐啼而加一「豎毛怒我」，形狀逼眞，似虎頭作畫。◯「遠近理亦齊」，語似寬而痛已極矣。又念及長病死母，生不得力，痛上加痛，而道理關係最大。
《二吏》《三別》，唯《石壕》換韻，且用古韻，餘俱一韻到底，且用沈韻。◯此五首非親見不能作，他人雖親見亦不能作。公以事至東都，目擊成詩，若有神使之，遂下千秋之淚。

夏日歎 1330 PDF136,PDF2.18,PDF2.156
夏日出東北。陵天經中街。朱光徹厚地。鬱蒸何由開。上蒼久無雷。無乃號令乖。雨降不濡物。良田起黃埃。飛鳥苦熱死。池魚涸其泥。萬人尙流冗。舉目唯蒿萊。至今大河北。化作虎與豺。浩蕩想幽薊。王師安在哉。對食不能餐。我心殊未諧。眇然貞觀初。難與數子偕。

俱以旱熱起興，而所歎在河北之賊未平。◯憂旱而說到「雨降不濡物」，水涸魚死，而便說「鳥苦熱死」，便異。◯註謂是年以旱降死罪流以下，豈「久無雷」，有風刺耶？◯「數子」謂貞觀諸臣。
PDF2.156
夏至日出寅入戌，寅，「東北」之地也。「中街」，亭午也。注言黃道所經，非。
PDF2.18
本苦炎蒸之毒，而偏說「華月」、「疏光」，「羽蟲」、「飛揚」，雖微物亦有苦中之適；而後轉到荷戈之士，得情得勢。

夏夜歎 1334 PDF136,PDF2.18
永日不可暮。炎蒸毒我腸。安得萬里風。飄颻吹我裳。昊天出華月。茂林延疏光。仲夏苦夜短。開軒納微涼。虛明見纖毫。羽蟲亦飛揚。物情無巨細。自適固其常。念彼荷戈士。窮年守邊疆。何由一洗濯。執熱互相望。竟夕擊刁斗。喧聲連萬方。青紫雖被體。不如早還鄕。北城悲笳發。鸛鶴號且翔。況復煩促倦。激烈思時康。

見1330《夏日歎》。

立秋後題 1338 PDF137,PDF2.163
日月不相饒。節敍昨夜隔。玄蟬無停號。秋燕已如客。平生獨往願。惆悵年半百。罷官亦由人。何事拘形役。

《通》云：「按公《贈李白》詩：『苦乏大藥資，山林迹如掃。』《幽人》詩：『往與惠詢輩，中年滄州期。』《昔遊》詩『妻子亦何人，丹砂負前諾。』皆『平生獨往』之願也。」

昔遊 5180 PDF137,PDF2.19,PDF2.155
昔謁華蓋君。深求洞宮腳。玉棺已上天。白日亦寂寞。暮升艮岑頂。巾几猶未卻。弟子四五人。入來淚俱落。余時遊名山。發軔在遠壑。良覿違夙願。含淒向寥廓。林昏罷幽磬。竟夜伏石閣。王喬下天壇。微月映皓鶴。晨溪嚮虛駛。歸徑行已昨。豈辭青鞋胝。悵望金匕藥。東蒙赴舊隱。尙憶同志樂。伏事董先生。於今獨蕭索。胡爲客關塞。道意久衰薄。妻子亦何人。丹砂負前諾。雖悲鬒髮變。未憂筋力弱。扶藜望清秋。有興入廬霍。

高明之人，狹小塵世，多豔慕仙佛。不知仙佛無他修，止將自己心神，收斂歸根，打成一片已耳。忠臣孝子尙已，次則文章，下之技藝，倂力一向，以全副精神注之，皆可得仙。老杜千載往矣，讀其詩奕奕生動，言喜令人欲舞，言苦令人拭淚，此精神不死，而流行於天地間者，不謂之仙，吾不信也。平生遭歷千愁萬苦，天蓋注意此老，鍊之以成仙而不自知也。試問董先生安在？當時企羨以爲眞仙，是家有荆璧而羨他家之燕石，九京之下必當失笑。
PDF2.155
「晨溪響虛駛」，駛音試，疾也。「歸徑行已昨」，猶言轉盼陳迹。二句總言光陰之迅速也。以起下文。

佳人 1349 PDF137,PDF2.20
絕代有佳人。幽居在空谷。自云良家子。零落依草木。關中昔喪敗。兄弟遭殺戮。官高何足論。不得收骨肉。世情惡衰歇。萬事隨轉燭。夫婿輕薄兒。新人美如玉。合昏尙知時。鴛鴦不獨宿。但見新人笑。那聞舊人哭。在山泉水清。出山泉水濁。侍婢賣珠迴。牽蘿補茅屋。摘花不插髮。采柏動盈掬。天寒翠袖薄。日暮倚修竹。

「自云」二字，直管到「出山泉水濁」，皆代佳人語。「侍婢」以下六句，乃敍述佳人行徑，而端莊靜一，淒寂無聊光景，宛然在目。◯大抵佳人事必有所感，而公遂借以寫自己情事。有至貴之物在身，而不足以自庇，故云「賣珠」、「補茅屋」，非實事也。鍾云：「故家暴貧眞境。」可發一笑。婦人雖愚，必不至此。

*有懷鄭十八司戶 1366 PDF138,PDF2.20
天台隔三江。風浪無晨暮。鄭公縱得歸。老病不識路。昔如水上鷗。今如罝中兔。性命由他人。悲辛但狂顧。山鬼獨一腳。蝮蛇長如樹。呼號旁孤城。歲月誰與度。從來禦魑魅。多爲才名誤。夫子嵇阮流。更被時俗惡。海隅微小吏。眼暗髮垂素。黃帽映青袍。非供折腰具。平生一杯酒。見我故人遇。相望無所成。乾坤莽迴互。

想像鄭公孤危之狀，如親見，亦如親歷，純是一片交情。◯止恨其不得歸耳，卻云「縱得歸」，「老病不識路」；又云：「性命由他人，悲辛但狂顧。」一字一淚。◯「相望無所成」，則兼彼己言之，悲鄭亦以自悲也。

遣興五首 1376 PDF138,PDF2.21
蟄龍三冬臥。老鶴萬里心。昔時賢俊人。未遇猶視今。嵇康不得死。孔明有知音。又如隴坻松。用捨在所尋。大哉霜雪幹。歲久爲枯林。昔者龐德公。未曾入州府。襄陽耆舊間。處士節獨苦。豈無濟時策。終竟畏羅罟。林茂鳥有歸。水深魚知聚。舉家隱鹿門。劉表焉得取。陶潛避俗翁。未必能達道。觀其著詩集。頗亦恨枯槁。達生豈是足。默識蓋不早。有子賢與愚。何其挂懷抱。賀公雅吳語。在位常清狂。上疏乞骸骨。黃冠歸故鄕。爽氣不可致。斯人今則亡。山陰一茅宇。江海日淒涼。吾憐孟浩然。裋褐卽長夜。賦詩何必多。往往凌鮑謝。清江空舊魚。春雨餘甘蔗。每望東南雲。令人幾悲吒。

俱借古人以遣自己之興，非尙論古人也。◯其一：言龍雖臥而心同老鶴，二喩一意，與「雲無心而出岫，鳥倦飛而知還」同一文法。嵇、葛並稱臥龍，用舍不同耳。猶視今，「今」字指自己所遭而言。大木枯林，傷己無能用之耳。
龐德公最清高，此公所願學而未能者。「豈無濟時策」，公自寓也。「魚」、「鳥」一聯，用其本色語。
PDF2.160
龐德公稱孔明臥龍者。孔明每造之，獨拜牀下，德公初不令止，則德公之抱負可知。詩云：「豈無濟時策？」信矣。非想像語。
PDF2.22
陶潛之枯槁，公最似之，然猶苦達生之未足，以子之賢愚，不能無挂於懷抱也。束語自謂。
季眞仕隱最爲逍遙，今安得斯人？蓋企慕之也。
浩然之窮，公亦似之，憐孟所以自憐也。公欲用世而不能得，大抵如浩然裋褐以終，空垂詩名於後世而已。能無望雲而悲吒乎？悲吒自己，非爲孟也。

遣興二首 1390 PDF139,PDF2.23
天用莫如龍。有時繫扶桑。頓轡海徒涌。神人身更長。性命苟不存。英雄徒自強。吞聲勿復道。眞宰意茫茫。地用莫如馬。無良復誰記。此日千里鳴。追風可君意。君看渥洼種。態與駑駘異。不雜蹄齧間。逍遙有能事。

此二首皆因時事以發興。◯前首如祿山叛逆而其子慶緒殺之，慶緒不思反正而史思明殺之，諺所云惡人自有惡人磨者，勿說「眞宰意茫茫」也，十字作一句讀。
次首謂馬之所貴，在千里追風，又循良不蹄齧，一不循良，卽同駑駘，無復記之者，當時唯郭汾陽可以當之。用卽出，捐生而前；不用卽退，毫無芥蔕，所謂「逍遙有能事」者。當時李、郭齊名，李已不逮，況他人乎？

*秦州雜詩 1405 PDF139,PDF2.24,PDF2.159,,PDF2.160,PDF2.163
滿目悲生事。因人作遠遊。遲迴度隴怯。浩蕩及關愁。水落魚龍夜。山空鳥鼠秋。西征問烽火。心折此淹留。秦州城北寺。勝迹隗囂宮。苔蘚山門古。丹青野殿空。月明垂葉露。雲逐渡溪風。清渭無情極。愁時獨向東。州圖領同谷。驛道出流沙。降虜兼千帳。居人有萬家。馬驕珠汗落。胡舞白題斜。年少臨洮子。西來亦自誇。鼓角緣邊郡。川原欲夜時。秋聽殷地發。風散入雲悲。抱葉寒蟬靜。歸山獨鳥遲。萬方聲一槪。吾道竟何之。南使宜天馬。由來萬匹強。浮雲連陣沒。秋草遍山長。聞說眞龍種。仍殘老驌驦。哀鳴思戰鬥。迥立向蒼蒼。城上胡笳奏。山邊漢節歸。防河赴滄海。奉詔發金微。士苦形骸黑。林疏鳥獸稀。那堪往來戍。恨解鄴城圍。莽莽萬重山。孤城山谷間。無風雲出塞。不夜月臨關。屬國歸何晚。樓蘭斬未還。煙塵獨長望。衰颯正摧顏。聞道尋源使。從天此路迴。牽牛去幾許。宛馬至今來。一望幽燕隔。何時郡國開。東征健兒盡。羌笛暮吹哀。今日明人眼。臨池好驛亭。叢篁低地碧。高柳半天青。稠疊多幽事。喧呼閱使星。老夫如有此。不異在郊坰。雲氣接崑崙。涔涔塞雨繁。羌童看渭水。使客向河源。煙火軍中幕。牛羊嶺上村。所居秋草淨。正閉小蓬門。蕭蕭古塞冷。漠漠秋雲低。黃鵠翅垂雨。蒼鷹飢啄泥。薊門誰自北。漢將獨征西。不意書生耳。臨衰厭鼓鼙。山頭南郭寺。水號北流泉。老樹空庭得。清渠一邑傳。秋花危石底。晚景臥鐘邊。俯仰悲身世。溪風爲颯然。傳道東柯谷。深藏數十家。對門藤蓋瓦。映竹水穿沙。瘦地翻宜粟。陽坡可種瓜。船人近相報。但恐失桃花。萬古仇池穴。潛通小有天。神魚人不見。福地語眞傳。近接西南境。長懷十九泉。何時一茅屋。送老白雲邊。未暇泛滄海。悠悠兵馬間。塞門風落木。客舍雨連山。阮籍行多興。龐公隱不還。東柯遂疏懶。休鑷鬢毛班。東柯好崖谷。不與眾峯羣。落日邀雙鳥。晴天卷片雲。野人矜險絕。水竹會平分。采藥吾將老。兒童未遣聞。邊秋陰易夕。不復辨晨光。簷雨亂淋幔。山雲低度牆。鸕鷀窺淺井。蚯蚓上深堂。車馬何蕭索。門前百草長。地僻秋將盡。山高客未歸。塞雲多斷續。邊日少光輝。警急烽常報。傳聞檄屢飛。西戎外甥國。何得迕天威。鳳林戈未息。魚海路常難。候火雲峯峻。懸軍幕井乾。風連西極動。月過北庭寒。故老思飛將。何時議築壇。唐堯眞自聖。野老復何知。曬藥能無婦。應門幸有兒。藏書聞禹穴。讀記憶仇池。爲報鴛行舊。鷦鷯在一枝。

秦州屬今鞏昌府。遊須因人，而亦無專主之人，故有「遲迴」、「浩蕩」之語；所以怯且愁者，因吐蕃未靖，西征之峰火未息也，首尾相應。◯按《志》：鳥鼠山在今臨洮府渭源縣。
PDF2.163
《水經》云：「魚龍以秋爲夜。」用修引以解《秋興》「魚龍寂寞」之句，而駁趙注魚龍川之謬矣。則此詩「水落魚龍夜」，其爲秦州之魚龍川無疑，而不知「魚龍夜」正用《水經》語也。「魚龍」、「鳥鼠」固屬地名，而借爲景物之用，不卽不離，妙不容言，眞化工筆也。若實作地名解之，有何意味？
PDF2.24
今秦州東北山上有崇寧寺，乃隗囂故居。公方西征，故以渭水向東爲「無情」。
PDF2.167
范德機云：「渭水無情而知東向，爲臣子者，有人性而不知尊王之義，此子美愁時便有取於水也。」姑存其說，然觀「極」字亦未然。
PDF2.24
秦州都督府所領同谷郡，乃使傳往還吐蕃，驛道所經，羌戎之衝也。「降虜兼千帳」，而居人止萬家，則虜多而民少矣，故馬驕、胡舞，氣勢強盛，雖臨洮風氣勇悍，而年少西來，亦誇其難制，將啟外夷輕中國之心也。
PDF2.159
「白題」，舊註未的。《代醉編》引李元叔云：「在京師，戎騎入城，有胡人風吹氈笠墮地，後騎云：落下白題。」乃知此胡人氈笠也。
PDF2.25
鼓角聲悲，故蟬爲之靜，鳥爲之遲，亦以自寓。◯「南使」卽指張景順、王毛仲，註謂張騫，非也。由來育馬之盛，望如雲錦，今已沒於陣，而秋草不以養馬，故遍山長也。「老驌驦」必有所指，按《史》：是年郭汾陽因相州之敗，魚朝恩短之，七月召還京師。當指此。註云自喩，非。「眞龍種」註謂廣平王俶。「殘」，餘也。
「奉詔發金微」之兵以防河，而史思明據鄴城在河北，若鄴城破而圍解，又將移戍他所，故翻以圍解爲恨。蓋深言士卒之勞者不息也。劉註恐非。
時吐蕃作亂，征西士卒，絡繹出塞，出則雖無風而煙塵隨以去，故云「無風雲出塞」。邊關入夜，人煙闃寂，白沙如雪，兼之秋冬草枯木脫，雖夜不黑，常如有月，故云「不夜月臨關」。非目見不能描寫至此。劉云：「妙處舉目得之。」鍾云：「奇語不厭共知。」說夢可笑。「屬國」正謂吐蕃，屬國未歸，將士無功未還，所以有出塞之雲，無入塞之雲也。
「尋源使」謂張騫。此時吐蕃作亂，「此路」謂吐蕃入寇之路；因入寇而追想騫事不可復得也。幽燕乃史思明所據，爲其所隔，而山東之郡國未開。健兒盡於東征，正指鄴城之敗，故西羌乘隙而動，可勝哀哉！
「喧呼閱使星」，劉云：「可愧當路，可愧素飡。」可笑。余閱後詩有「使客向河源」語，知此因吐蕃亂，必遣使欲與通好。夫禦羌無策，倚重使人，而居民以爲眞可憑恃，喧呼閱之，可笑也，亦可悲也。公有避世卜居之思，故有下句。
「雲氣」二句起，見自關以西，皆不得耀於光明也。渭水在京師，羌童來看，見吐蕃之輕視我也，則雖遣使何益哉？後吐蕃入寇，至陷京師，公已先見矣。
PDF2.160
「牛羊嶺上村」，謂民本村居，因避亂而驅牛羊於嶺上，若村在嶺上然，頂上句來。下云「秋草靜」，則闃其無人，止有閉門而已。
PDF2.28
「薊門誰自北」，時賊據燕、薊，官兵未有渡河而北者，而漢將乃獨征西。河北乃中夏，而吐蕃在關外，先彼後此，則輕重倒置矣。
「秋花」、「晚景」一聯，自況身世之窮，故承以「俯仰悲身世」。
東柯谷未到，先傳說如此，與桃源何異？故命船人相近卽報，猶恐失之。◯「水」「竹」誤倒。
仇池九十九泉，而詩云「十九泉」，可得古人減字法，而五原、河尹可無疑矣。今《一統志》亦稱十九泉，在今成縣，縣隸秦州。泉與州之西南相接，公亦傳聞，未曾到也。按《志》：後魏於此置仇池郡。仇池城天生斗絕，壁立千仞，石角外向，如堆堞然，唯一門可通；上有田百頃，泉九十九眼。故公有卜居之思。
「東柯遂疏懶，休鑷鬢毛斑」，蓋阮興已窮，龐隱可法，欲隱此不復出仕矣。
「東柯好崖谷」，始到而稱其佳，後不復他適，有「鷦鷯一枝」語，則已寓此，而絕不及其姪佐；後有送佐還東柯詩，註謂先卜築東柯，非也。今《成縣志》有杜甫故居，當卽東柯，云止住月餘。半水半竹，故云「平分」。註謬。
雨幔雲牆，有堂有門，此卽次後詩。車馬少而百草長，其心愜矣。
「西戎外甥國，何得近天威」，戎本無親，時方內寇，而下語渾含得體。◯開元六年，吐蕃奉表請和，乞舅甥新署誓文，見《綱目》。
臨洮府蘭州有鳳林關。注魚海但云縣名，不知何在。西苦吐蕃，北防回紇，故有「西極」、「北庭」之語。是時郭子儀召還京師，故老所思，必此公也。
「野老復何知」，有決絕長往之意矣。時攜妻子，故有頷聯。「禹穴」非會稽者，必近秦州有之。《英雄記》云：「許靖過仇池，樹下有碑，一覽無遺。」公之「讀記」本此。「鷦鷯一枝」，已將安居於此，謂東柯也。因「鷦鷯」故用「鴛行」，用字之巧。◯此二十首皆秦州地方，故總云《秦州雜詩》。觀後《發秦州》詩，則公亦曾暫寓栗亭。◯首作云「因人」，鴛行侶正與相照。

野望 1586 PDF142,PDF2.157
清秋望不極。迢遞起曾陰。遠水兼天淨。孤城隱霧深。葉稀風更落。山迥日初沉。獨鶴歸何晚。昏鴉已滿林。

此詩結語見意。「獨鶴」自比，「歸何晚」見心未嘗忘朝廷，而「昏鴉滿林」，歸亦無容足之地矣，因知其望中寓意不淺。

天河 1527 PDF143,PDF2.31,PDF2.164
常時任顯晦。秋至輒分明。縱被微雲掩。終能永夜清。含星動雙闕。伴月照邊城。牛女年年渡。何曾風浪生。

此詩必有所指，余揣其時，唯汾陽公可以當之。公渾厚未常立異，「嘗時任顯晦」也。魚朝恩觀軍容而九節度之兵無統以至敗，非公罪也；乃朝恩獨惡子儀而短之，其不屈於中貴可知，「秋至最分明」也。因朝恩之譖，上召公還京，罷其兵柄，以李光弼代之，將校皆憤；公躍馬以去，毫不介意，「縱被微雲掩，終能永夜清」也。次年春，党項諸羌亂，將逼京畿。乃分邠寧爲鄜坊節度，旣令桑如珪、杜冕爲節度，分道招討；而又以公領兩道節度留京師，假其威名以鎭之，是朝廷未嘗不知其賢，「含星動雙闕」也。又次年，絳州諸軍亂，朝廷謂非新進諸將所能鎭服，賜公爵汾陽王，知諸道行營。時肅宗已不豫，諸臣不得見，公請曰：「老臣受命，將死於外，不見陛下，目不瞑矣。」上召入臥內，謂曰：「河東之事，一以委卿。」未幾上崩。「伴月落邊城」也。渡河若泛言之，則戰勝不驕，戰敗不衄，不附權奸，不懼讒譖；用之則捐生而前，不用則斂身而退；澄不清，淆不濁，所謂「上善若水」，「何曾風浪生」也。
PDF2.164
邵云：「公爲小人所間，自拾遺出爲華州司戶，故託天河以自喩。」

東樓 1508 PDF143,PDF2.34
萬里流沙道。西征過此門。但添新戰骨。不返舊征魂。樓角凌風迥。城陰帶水昏。傳聲看驛使。送節向河源。

乃秦州城樓也。征西過此門，明是征西之兵，而注謂西行之人，可笑。征西無功，故有下句。「城陰帶水昏」，比當事者無識也。驛使向河源，何益哉？◯「節」而云「送」，有刺。

山寺 1517 PDF144,PDF2.34
野寺殘僧少。山園細路高。麝香眠石竹。鸚鵡啄金桃。亂石通人過。懸崖置屋牢。上方重閣晚。百里見秋毫。

麝以無人到，故眠石竹；櫻桃無人取，故鸚鵡食之。「亂水」不必註，而以絕流解之，誤。

蕃劍 1577 PDF144,PDF2.35
致此自僻遠。又非珠玉裝。如何有奇怪。每夜吐光芒。虎氣必騰趠。龍身寧久藏。風塵苦未息。持汝奉明王。

鍾、譚入選，特以一氣而成，一筆寫出稱之，則杜詩如此者多矣。此詩爲以貌取人者發，「虎氣」、「龍身」句，正以「光芒」卜之；二語奇壯，言有抱負者終當自見也。

銅甁 1580 PDF144,PDF2.35
亂後碧井廢。時清瑤殿深。銅甁未失水。百丈有哀音。側想美人意。應悲寒甃沉。蛟龍半缺落。猶得折黃金。

甁乃宮中汲井之物，賊陷京師，致流落人間，公見而感之云。亂後碧井亦廢，猶幸此物之存也。當未亂時，瑤殿何等深遠。銅甁未嘗離水，有百丈哀音，音哀始能動人，且起下「美人」，宮中之人，雖聽樂而哀也。音從轆轤出，百丈狀井之深也。側想美人之意，但悲此甁沉於寒甃耳，誰知井之廢也。想而曰側，對禁中物，儼若天威在上。御用之物，必蛟龍爲耳而飾以金，蛟龍半已缺落，而猶見已折之黃金。缺落則悲之，金折而甁在，則幸之也。忠臣心事，觸物卽發如此。

寓目 1514 PDF144,PDF2.36
一縣蒲萄熟。秋山苜蓿多。關雲常帶雨。塞水不成河。羌女輕烽燧。胡兒掣駱駝。自傷遲暮眼。喪亂飽經過。

前六句，皆其目之所寓，而末傷喪亂之未已也。前詩云：「降虜兼千帳」，蒲萄虜之所種，而苜蓿則虜之所餵馬也。須溪評註自矜獨得，而猶隔一層。帶雨之雲，愁雲也。「水不成河」，羌夷雜揉，水不成灌溉之利也。羌女喜亂，胡兒賈勇，皆亂象也，故觸目而傷心。

卽事 1521 PDF145,PDF2.37
聞道花門破。和親事卻非。人憐漢公主。生得渡河歸。秋思拋雲髻。腰支賸寶衣。羣凶猶索戰。回首意多違。

和親作俑於漢，而歷代遵爲禦戎之策，公卻非之，蓋驗諸已事也。結語正發其意。

歸燕 1540 PDF145,PDF2.37
不獨避霜雪。其如儔侶稀。四時無失序。八月自知歸。春色豈相訪。眾雛還識機。故巢儻未毀。會傍主人飛。

老杜詠物皆詩之比，與他人就物賦物者不同。《歸燕》詩必棄官客遊時作，代歸燕設爲問答。「不獨避霜雪，其如儔侶稀」，此燕別主人語。主人代申其意云，此鳥四時未嘗失序，而八月知歸，可謂識機者。因語燕云，春色旣回，汝肯再來相訪乎？且眾雛可留，猶然識機，將偕汝去耶？問詞殊深繾綣，因代燕答云，倘故巢未毀，會當再來，何忍恝然也。此公自發己意，雖棄官而去，非果於忘世也。時行時止，便與聖人之意同。◯「避霜雪」，比避亂也。

促織 1543 PDF145,PDF2.38
促織甚微細。哀音何動人。草根吟不穩。牀下夜相親。久客得無淚。故妻難及晨。悲絲與急管。感激異天眞。

「促織甚微細，哀音何動人」，問詞也。草根、牀下，見其微細。客淚妻悲，見其動人。發自天眞，異於絲管，所以動人。此應「何」字，正答詞也。公詩所以感激人者，正在於此，而借微物以發之；推而大之，雖《咸》、《英》、《韶》、《濩》所以異於俗樂者，亦在於此。◯「故妻」，已去之妻也。

螢火 1546 PDF146,PDF2.39
幸因腐草出。敢近太陽飛。未足臨書卷。時能點客衣。隨風隔幔小。帶雨傍林微。十月清霜重。飄零何處歸。

公因不得於君，借螢爲喩。出自腐草，幸有微光，寧敢飛近太陽；只知自反，不敢怨君，何等忠厚。然而流離奔走，漂零無歸，固太陽所不及照也，良可悲矣。
PDF2.160
起語忠厚固已，下面字字有意。蓋聚螢方可照讀，「未足臨書」，傷孤立也。然其人實非乖戾忤俗，故云「時點客衣」，見易親也。幔則所障以讀書者，螢有微光，使收之幔內，處之囊中，未必無一照之能。乃隔於幔外，風復飄之，光愈小矣，又復爲雨所濡，欲飛不得，至依傍林莽，其光轉微矣。此二句比君不見信而讒妬及之也。至於十月純陰用事，清霜嚴重，雖太陽之輝，不能勝冱寒之氣，而螢之飄零將安歸乎？細寫苦情，一字一淚，此詩可與詠《麂》參看。《麂》詩似作於放逐之時，「衣冠」「盜賊」，語猶似微有芥蔕，此詩作於飄零之後，心平氣和絕無尤怨，溫柔敦厚之意自在。前後數作皆然。余以此公爲聞道，非諛也。

蒹葭 1551 PDF146,PDF2.40
摧折不自守。秋風吹若何。暫時花戴雪。幾處葉沉波。體弱春風早。叢長夜露多。江湖後搖落。亦恐歲蹉跎。

公罷拾遺，黜爲華掾，州守不能善遇之，余於《苦熱》詩已窺一斑矣。此詩與《苦竹》詩，又將棄官時所作也。謂向官近侍，已被罷斥，如蒹葭摧折，不能自守矣，秋風又吹我若何哉？暫被寵遇，已不能行其志，如一面開花，葉已沉波，乃弱苗早困春寒，條長秋攲夜露，比己之平生跋前而疐後也。今在江湖，縱未便搖落，業已蹉跎，嗟年歲之不吾與矣。秋風忍復吹之耶？此歎所遭之窮也。◯「花載雪」，一作「帶」，余定爲「戴雪」，以「戴」對「沉」，一高一下相稱。因字形近而訛爲「載」，因音近而訛爲「帶」，二字俱不佳。
PDF2.154
五六體本弱而春苗太早，寒氣猶深，生意不能遽達；叢雖長而夜露已多，寒氣早降，材力不及自振。比生平遭際之窮，最痛切。

苦竹 1555 PDF147,PDF2.41
青冥亦自守。軟弱強扶持。味苦夏蟲避。叢卑春鳥疑。軒墀曾不重。剪伐欲無辭。幸近幽人屋。霜根結在茲。

此詩發己決去之意，又代苦竹而言。我雖在幽冥之中，勉強扶持，猶砥歲寒之節；但節苦則人不能親，地卑則人不相託，雖在墀軒，敢辭剪伐？唯有超然遠去，與幽人爲侶，全吾晚節，此吾結根之所也，所謂「窮則獨善其身」也。讀此二詩，於去就之際，何等斟酌？曰「剪伐欲無辭」，何等謙厚？蓋二詩自有先後，而鍾、譚入選，又倒其次序，評語皆隔靴爬癢，所以頌其詩當論其世也。◯前章「不自守」，遭時之窮，後之「自守」，保身之哲。

日暮 1584 PDF147,PDF2.42
日落風亦起。城頭烏尾訛。黃雲高未動。白水已揚波。羌婦語還笑。胡兒行且歌。將軍別換馬。夜出擁雕戈。

此詩謂羌、胡將蠢動，而邊將不遑寧處，夜擁彫戈，辭家上馬，則死生不可知也。◯「日落風起」，「白水揚波」，言虜將入寇，故羌婦笑而胡兒歌，言喜亂也。蓋羌婦胡兒皆降虜，而《寓目》詩云：「羌女輕烽燧。」則「語還哭」當作「笑」無疑。

夕烽 1565 PDF148,PDF2.42
夕烽來不近。每日報平安。塞上傳光小。雲邊落點殘。照秦通警急。過隴自艱難。聞道蓬萊殿。千門立馬看。

「夕烽來不近」，非起於隴上，但過隴覺艱難耳。失報有罪，誤報有罪，所以難也。然宮禁中已立馬而看，平安火不至，便可出奔耳，危矣哉！「光小」、「點殘」，代立馬看者發意，恐因殘小而蹉過也。過隴之難，爲吐蕃未靜。

秋笛 1568 PDF148,PDF2.160
清商欲盡奏。奏苦血霑衣。他日傷心極。征人白骨歸。相逢恐恨過。故作發聲微。不見秋雲動。悲風稍稍飛。

起來二句，乃尾後餘意，而用之作起，奇突變幻，而悲痛便增十倍，此命格之最奇者。「他日」謂昔日，「征人白骨歸」，指相州之敗無疑。此二句乃作詩本意，此倒插法。五六才詠秋笛，吹笛所逢，必屬素知，恐聞者恨之過，故發聲尙微。乃秋雲不見其動，而悲風已飛；況清商方欲盡奏，而奏則苦於血沾衣，其誰能堪之乎？此詩最難識，三復始得其解。劉評首句云：「笛外笛。」頗覺會心，惜未明說。

*搗衣 1536 PDF148,PDF2.44
亦知戍不返。秋至拭清砧。已近苦寒月。況經長別心。寧辭擣熨倦。一寄塞垣深。用盡閨中力。君聽空外音。

起句代作戍婦之辭，悲甚。「苦寒」、「長別」，起下「擣衣」有力。鍾云：「二語一字不及擣衣，卻字字是擣衣，筆端深妙。假令下無擣衣字，讀者能解其爲擣衣詩否？『用盡閨中力』，而君所聽乃『空外之音』，烏知搗衣之苦耶？」余謂此詩亦比，蓋臣事君猶婦事夫；當爲拾遺時，每欲進言，迫切㥬惶，如所云「明朝有封事，數問夜如何」可見。君乃漫然視之，其悲不減於離夫之婦也。

月夜憶舍弟 1471 PDF149,PDF2.44
戍鼓斷人行。邊秋一雁聲。露從今夜白。月是故鄕明。有弟皆分散。無家問死生。寄書長不達。況乃未休兵。

只「一雁聲」便是憶弟。對明月而憶弟，覺露增其白，但月不如故鄕之明，憶在故鄕兄弟無故也。蓋情異而景爲之變也。

夢李白二首 1356 PDF149,PDF2.45,PDF2.164
死別已吞聲。生別常惻惻。江南瘴癘地。逐客無消息。故人入我夢。明我長相憶。恐非平生魂。路遠不可測。魂來楓林青。魂返關塞黑。今君在羅網。何以有羽翼。落月滿屋梁。猶疑照顏色。水深波浪闊。無使蛟龍得。浮雲終日行。遊子久不至。三夜頻夢君。情親見君意。告歸常局促。苦道來不易。江湖多風波。舟楫恐失墜。出門搔白首。若負平生志。冠蓋滿京華。斯人獨憔悴。孰云網恢恢。將老身反累。千秋萬歲名。寂寞身後事。

鍾云：「無一字不眞，無一字不幻。」是。◯瘴地而無消息，所以憶之更深。不但言我之憶，而以故人入夢，爲明我相憶，則故人之魂眞來矣。故下有「魂來」、「魂返」之語；而又云「恐非平生魂」，亦幻亦眞，亦信亦疑，怳惚沉吟，此長惻惻實景。
前篇止云「入我夢」，又云「恐非平生魂」，而此云「情親見君意」，則魂眞來矣，更進一步。下遂述其夢中語，而「江湖多風波」，所以答前章「無使蛟龍得」之語也。◯交情懇至，眞有神魂往來。止云泣鬼神，猶淺。
PDF2.164
《通》云：「潯陽唐屬江南道，『楓林』以潯陽言，『關塞』以秦州言，公所居也。公還潯陽，復坐事下獄，故云『在羅網』。『君今』四句，以『魂來』言，『水深』二句，以『魂返』言，承『關塞黑』來，祝其好去也。」◯次首：「出門」二句，想像其將別之狀。以上皆以夢言。「冠蓋」至末，方是覺後歎白之詞。

遣興三首 1340 PDF150,PDF2.46,PDF2.154
下馬古戰場。四顧但茫然。風悲浮雲去。黃葉墜我前。朽骨穴螻蟻。又爲蔓草纏。故老行歎息。今人尙開邊。漢虜互勝負。封疆不常全。安得廉頗將。三軍同晏眠。高秋登寒山。南望馬邑州。降虜東擊胡。壯健盡不留。穹廬莽牢落。上有行雲愁。老弱哭道路。願聞甲兵休。鄴中事反覆。死人積如丘。諸將已茅土。載驅誰與謀。豐年孰云遲。甘澤不在早。耕田秋雨足。禾黍已映道。春苗九月交。顏色同日老。勸汝衡門士。勿悲尙枯槁。時來展材力。先後無醜好。但訝鹿皮翁。忘機對芳草。

三首轉換一意。前章恨開邊者，思及廉頗，謂其止於備禦，不開邊以要功也。次首歎招虜破賊，得不償失，祇爲諸將作緣，徼功以拜封爵耳，其欲旣飽，欲載驅而誰與謀哉？蓋傷之也。
末首承「載驅」句來，謂草萊之間，非無逸才，肯起而宣力於國，不論先後，皆可立功。如種禾雖有遲早，而至秋皆熟，蓋勉之也。◯所云遣興，全在「勸汝衡門」四句。
PDF2.154
其三結句引「鹿皮翁」，蓋此翁最多機巧。而今且忘機而對秋草，比己之有才而莫用，所以訝之。「勸汝衡門士」，蓋自謂也，其遣興以此。余前箋未曾理會到此，今始快然。

天末懷李白 1475 PDF150,PDF2.47,PDF2.164
涼風起天末。君子意如何。鴻雁幾時到。江湖秋水多。文章憎命達。魑魅喜人過。應共冤魂語。投詩贈汨羅。

陸士衡詩：「借問欲何爲？涼風起天末。」全用其語而倒轉之，此用古之一法。◯「江湖水多」，鯉不易得，使事脫化。◯文人多窮，「文章憎命達」也。四裔魑魅之鄕，名人斥謫至此，則千載借光，「魑魅喜人過」也。地上無可與語，唯汨羅之冤魂，乃君相知，可投詩贈之也。鍾云：「『贈』字精神，若用『弔』字則淺矣。」「魑魅」句解只應如此，須溪評乃言外意。
PDF2.164
《通》云：「『文章』達身者，反『憎命達』。『魑魅』害人者，反『喜人過』。則斯世斯人可知矣，遂意其悠悠之懷，唯求之古人可耳。」

*秦州見勑目喜薛璩畢曜遷官兼述索居 1616 PDF151,PDF2.48
大雅何寥闊。斯人尙典刑。交期余潦倒。材力爾精靈。二子升同日。諸生困一經。文章開窔奧。遷擢潤朝廷。舊好何由展。新詩更憶聽。別來頭倂白。相見眼終青。伊昔貧皆甚。同憂歲不寧。栖遑分半菽。浩蕩逐流萍。俗態猶猜忌。祅氛忽杳冥。獨慚投漢閣。俱議哭秦庭。遠蜀祇無補。囚梁亦固扃。華夷相混合。宇宙一羶腥。帝力收三統。天威總四溟。舊都俄望幸。清廟肅惟馨。雜種雖高壘。長驅甚建瓴。焚香淑景殿。漲水望雲亭。法駕初還日。羣公若會星。宮臣仍點染。柱史正零丁。官忝趨栖鳳。朝回歎聚螢。喚人看騕褭。不嫁惜娉婷。掘劍知埋獄。提刀見發硎。侏儒應共飽。漁父忌偏醒。旅泊窮清渭。長吟望濁涇。羽書還似急。烽火未全停。師老資殘寇。戎生及近坰。忠臣辭憤激。烈士涕飄零。上將盈邊鄙。元勳溢鼎銘。仰思調玉燭。誰定握青萍。隴俗輕鸚鵡。原情類鶺鴒。秋風動關塞。高臥想儀形。

此詩舊解多誤，而須溪尤謬。余順文而通其義，以俟識者。◯李白樂府起句：「大雅久不作。」而此起亦云：「大雅何寥闊。」二公文匠，其見正同。◯「諸生困一經」，公自謂也。「投漢閣」亦自謂，三上賦而爲時宰所抑。「還蜀」、「囚梁」，必謂二子，而事不可考；且下文又有「埋獄」語，蓋三人俱「議哭秦庭」，而窮亦同也。◯「混合」、「羶腥」，謂祿山之亂。「帝力」、「天威」，謂肅宗收復兩京，法駕初還。「羣公會星」，謂官屬稀疎也。「宮臣點染」、「柱史零丁」，謂侍御未得其人，先言此以爲二子擢官得人地也。「忝趨棲鳳」，公自謂。而「歎聚螢」必非車胤事，必別有所出；大抵謂聚螢之光無幾，而無裨於太陽也。◯「喚人看騕褭」，不自衒鬻也。「不嫁惜娉婷」，愆期以待時也。此謂二子不輕進，而「掘劍」、「提刀」，始謂二子之遷擢也。「侏儒」四句，謂己有意並進，而流落於遠方也。「羽書」四句，謂亂猶未平。上將盈邊，元勛裂土，而玉燭未調，青萍莫握，此忠臣烈士所以憤激而涕零也。己在秦州，乃隴西地，雖能言如鸚鵡，而俗人輕之；若以在原之情，則不異兄弟，猶興急難之思也。秋風蕭索，唯高臥於關塞以想儀刑而已。「玉燭」、「青萍」語，蓋以屬望於二子。

*寄彭州高使君適虢州岑長史參 1629 PDF151,PDF2.50
故人何寂寞。今我獨淒涼。老去才難盡。秋來興甚長。物情尤可見。辭客未能忘。海內知名士。雲端各異方。高岑殊緩步。沈鮑得同行。意愜關飛動。篇終接混茫。舉天悲富駱。近代惜盧王。似爾官仍貴。前賢命可傷。諸侯非棄擲。半刺已翱翔。詩好幾時見。書成無信將。男兒行處是。客子鬥身強。羈旅推賢聖。沉綿抵咎殃。三年猶瘧疾。一鬼不銷亡。隔日搜脂髓。增寒抱雪霜。徒然潛隙地。有靦屢鮮粧。何太龍鍾極。於今出處妨。無錢居帝里。盡室在邊疆。劉表雖遺恨。龐公至死藏。心微傍魚鳥。肉瘦怯豺狼。隴草蕭蕭白。洮雲片片黃。彭門劍閣外。虢略鼎湖旁。荆玉簪頭冷。巴牋染翰光。烏麻蒸續曬。丹橘露應嘗。豈異神仙宅。俱兼山水鄕。竹齋燒藥竈。花嶼讀書牀。更得清新否。遙知對屬忙。舊官寧改漢。淳俗本歸唐。濟世宜公等。安貧亦士常。蚩尤終戮辱。胡羯漫猖狂。會待妖氛靜。論文暫裹糧。

富、駱、盧、王俱才子而窮，遂疑「文章憎命達」，似爾之才，不減四子，而官仍貴，則前賢之窮，其命可傷已。公傷前賢，實自傷也。文理甚明，劉評謬甚。◯「龍鍾」乃「癃」之反切，因竹有名龍鍾者而引以解之，亦謬。◯「客子鬥身強」句起下文。

*寄岳州賈司馬巴州嚴使君兩閣老 1642 PDF152,PDF2.51,PDF2.162,PDF2.162
衡岳啼猿裏。巴州鳥道邊。故人俱不利。謫宦兩悠然。開闢乾坤正。榮枯雨露偏。長沙才子遠。釣瀨客星懸。憶昨趨行殿。殷憂捧御筵。討胡愁李廣。奉使待張騫。無復雲臺仗。虛修水戰船。蒼茫城七十。流落劍三千。畫角吹秦晉。旄頭俯澗瀍。小儒輕董卓。有識笑苻堅。浪作禽塡海。那將血射天。萬方思助順。一鼓氣無前。陰散陳倉北。晴熏太白巓。亂麻屍積衞。破竹勢臨燕。法駕還雙闕。王師下八川。此時霑奉引。佳氣拂周旋。貔虎開金甲。麒麟受玉鞭。侍臣諳入仗。廏馬解登仙。花動朱樓雪。城凝碧樹煙。衣冠心慘愴。故老淚潺湲。哭廟悲風急。朝正霽景鮮。月分梁漢米。春得水衡錢。內蕊繁於纈。宮莎軟勝綿。恩榮同拜手。出入最隨肩。晚著華堂醉。寒重繡被眠。轡齊兼秉燭。書枉滿懷牋。每覺升元輔。深期列大賢。秉鈞方咫尺。鎩翮再聯翩。禁掖朋從改。微班性命全。青蒲甘受戮。白髮竟誰憐。弟子貧原憲。諸生老伏虔。師資謙未達。鄕黨敬何先。舊好腸堪斷。新愁眼欲穿。翠乾危棧竹。紅膩小湖蓮。賈筆論孤憤。嚴詩賦幾篇。定知深意苦。莫使眾人傳。貝錦無停織。朱絲有斷絃。浦鷗防碎首。霜鶻不空拳。地僻昏炎瘴。山稠隘石泉。且將棋度日。應用酒爲年。典郡終微眇。治中實棄捐。安排求傲吏。比興展歸田。去去才難得。蒼蒼理又玄。古人稱逝矣。吾道卜終焉。隴外翻投迹。漁陽復控弦。笑爲妻子累。甘與歲時遷。親故行稀少。兵戈動接聯。他鄕饒夢寐。失侶自迍邅。多病加淹泊。長吟阻靜便。如公盡雄俊。志在必騰騫。

「蒼茫城七十，流落劍三千」，洙注固非，而夢弼近是，卻欠發明。「城七十」用燕破齊事；蓋祿山擁燕地，而所陷七十餘城，則海岱齊地也。不欲明比之，故云「蒼茫」。「流落劍三千」，指明皇奔蜀。「流落」字雖人臣所不忍言，而不露明皇，則讀者不覺也。◯內「張騫」、「騰騫」重韻。然「騰鶱」當從「鳥」，音「軒」，與「騫」各韻，公亦誤用耶？
PDF2.162
「賈筆論孤憤」，《老學庵筆記》云：「南朝詞人謂文爲筆，故沈約傳云：『玄暉善爲詩，彥昇工於筆，約兼有之。』又庾肩吾傳：『梁簡文論文章之弊，曰：詩旣若此，筆又如之。又曰：謝朓、沈約之詩，任昉、陸倕之筆。』任昉傳又有『沈詩任筆』語。故杜詩以『賈筆』對『嚴詩』，而杜牧亦云：『杜詩韓筆愁來讀，似倩麻姑癢處抓。』亦襲南朝語。」余謂「賈筆」句借用長沙痛哭流涕語。至「嚴詩」句，則借嚴助事。按助傳云：「作賦頌十數篇。」賦頌皆詩之流也。一字一句皆有來歷如此。
PDF2.164
邵云：「畫角吹秦晉」，春秋時秦晉連姻，又爲敵國。」姑存一說。

*寄張山人彪 1666 PDF152,PDF2.51,PDF2.164
獨臥嵩陽客。三違潁水春。艱難隨老母。慘澹向時人。謝氏尋山屐。陶公漉酒巾。羣兇彌宇宙。此物在風塵。歷下辭姜被。關西得孟鄰。早通交契密。晚接道流新。靜者心多妙。先生藝絕倫。草書何太古。詩興不無神。曹植休前輩。張芝更後身。數篇吟可老。一字買堪貧。將恐曾防寇。深潛託所親。寧聞倚門夕。盡力潔餐晨。疏懶爲名誤。驅馳喪我眞。索居猶寂寞。相遇益愁辛。流轉依邊徼。逢迎念席珍。時來故舊少。亂後別離頻。世祖修高廟。文公賞從臣。商山猶入楚。源水不離秦。存想青龍祕。騎行白鹿馴。耕巖非谷口。結草卽河濱。肘後符應驗。囊中藥未陳。旅懷殊不愜。良覿渺無因。自古皆悲恨。浮生有屈伸。此邦今尙武。何處且依仁。鼓角凌天籟。關山信月輪。官場羅鎭磧。賊火近洮岷。蕭瑟論兵地。蒼茫鬥將辰。大軍多處所。餘孽尙紛綸。高興知籠鳥。斯文起獲麟。窮秋正搖落。回首望松筠。

「慘澹向時人」，言不諧於俗。◯「此物在風塵」，用「此物」不忌。◯「草書何太古」以下六句分頂，評詩尙遺其二。「數篇吟可老，一字買堪貧」，贊得工妙。◯「關山倚月輪」，曲調有《關山月》。◯「大軍多處所」，謂賊眾而無所不備。
PDF2.164
邵云：「『文公賞從臣』，言肅宗賞不及有功也。商山在河南，與楚相連。渭水在陝，與秦相連。言各念故鄕，張志在河南，而公志在陝西也。」亦備一說。

前出塞九首 0241 PDF153,PDF2.52,PDF2.157,PDF2.156
戚戚去故里。悠悠赴交河。公家有程期。亡命嬰禍羅。君已富土境。開邊一何多。棄絕父母恩。吞聲行負戈。出門日已遠。不受徒旅欺。骨肉恩豈斷。男兒死無時。走馬脫轡頭。手中挑青絲。捷下萬仞岡。俯身試搴旗。磨刀嗚咽水。水赤刃傷手。欲輕腸斷聲。心緒亂已久。丈夫誓許國。憤惋復何有。功名圖騏驎。戰骨當速朽。送徒旣有長。遠戍亦有身。生死向前去。不勞吏怒嗔。路逢相識人。附書與六親。哀哉兩決絕。不復同苦辛。迢迢萬餘里。領我赴三軍。軍中異苦樂。主將寧盡聞。隔河見胡騎。倐忽數百羣。我始爲奴僕。幾時樹功勳。挽弓當挽強。用箭當用長。射人先射馬。擒寇先擒王。殺人亦有限。列國自有疆。苟能制侵陵。豈在多殺傷。驅馬天雨雪。軍行入高山。徑危抱寒石。指落曾冰間。已去漢月遠。何時築城還。浮雲暮南征。可望不可攀。單于寇我壘。百里風塵昏。雄劍四五動。彼軍爲我奔。虜其名王歸。繫頸授轅門。潛身備行列。一勝何足論。從軍十年餘。能無分寸功。眾人貴苟得。欲語羞雷同。中原有鬥爭。況在狄與戎。丈夫四方志。安可辭固窮。

《前出塞》云「赴交河」，《後出塞》云「赴薊門」，注云：「唐西州交河，在伊州西七百里。」當是天寶間哥舒翰征吐蕃時事；而詩有「磨刀嗚咽水」，隴頭乃出征吐蕃所經繇者，詩亦當作於此時。注云追作，非也。
其一：「亡命嬰禍羅」，乃其衷腸語。亡命則累及父母、六親，故忍死吞聲而去；一以爲國，一以爲親，便見忠孝大節，且怨而不怒。後詩皆然。此風人之旨也。「已富」、「開邊」，風刺語。
其二：起來似作閒冷語，然出門遠而不受欺，則向來受欺多矣，此亦衷腸語也。前章云「棄絕父母恩」，而此又云「骨肉恩豈斷」，徘徊展轉，曲盡情事。死旣無時，而後作壯語，所謂「知其不可如何而安之若命」者也，愈壯愈悲。
PDF2.157
「俯身試搴旗」，「俯身」頂「走馬」來，因以自試其材力，果能斬將搴旗否？此亦丈夫之志。故後章遂有「誓許國」之語。
PDF2.54
其三：前四句化用《隴頭歌》，極爐錘之妙。後四句發前未盡之意，作意外之想以自寬，正見其心緒之錯也。「圖麒麟」豈易言哉？
其四：云「不勞怒嗔」，則驅迫之苦可知。送有長，戍有身，更無躲閃，生死向前，何勞怒嗔耶？初出門則父母最難割，在途久則遍想六親，此人情也。不云同苦樂，而同苦辛，知行者居者各有所苦，而兩不相聞，何其痛也！
其五：「軍中異苦樂」，又意外意；樂者不言，言者不樂。不曰爲軍士，而曰「爲奴僕」，蓋軍人以強弱相役，此正其所苦，而無從赴愬於主將者，何時得樹功勛而得舒其積憤也？胡騎之多如此，則樹功正未易耳。此後皆到軍苦境。
其六：鍾云：「前四句與下四句非兩層，擒斬中正寓不欲多殺之意。」極是。然他人有前四句，必無後四句，而王者之師所以無敵，正兼前後八句而有之也。三代之下誰復領此？「談兵邁古風」，此老自道。
其七：前四句言軍士之苦如親歷之者。在途則生死向前，在軍則無日不思歸，此人情也。
PDF2.156
「已去漢月遠」，王褒《燕歌行》：「無復漢地關山月。」
PDF2.56
其八：「單于」借用漢事，寇壘者非單于也。虜名王，授轅門，不以一勝爲功；蓋其立志遠大，必空漠南之庭而後快也。若以不伐看此詩，則淺矣。
其九：詩意尤大，發出聖賢心事。「眾貴苟得」，且攘他功爲己功；我有功而一出諸口，迹與攘功者同，誰能辨之？此我之所羞，是以隱忍而不言也。蓋一敍己功，則攘功者必爭，爭則鬥。中原所以異於戎狄，以其不爭也；我若鬥爭，與戎狄何異？猶之「以燕伐燕」也，其誰服我？且丈夫有四方之志，正宜固窮，如孟子所云勞筋餓體，而後可膺天降之大任。若志富貴者，富貴得則止矣，何能係四方之安危耶？公詩云：「諸將已茅土，載驅誰與謀？」蓋深悲之而發之於此。
《出塞》九首，是公借以自抒其所蘊。讀其詩而思親之孝，敵愾之勇，恤士之仁，制勝之略，不尙武，不矜功，不諱窮，豪傑聖賢兼而有之。勿以詩人目之也。

後出塞五首 0636 PDF155,PDF2.57
男兒生世間。及壯當封侯。戰伐有功業。焉能守舊丘。召募赴薊門。軍動不可留。千金買馬鞭。百金裝刀頭。閭里送我行。親戚擁道周。班白居上列。酒酣進庶羞。少年別有贈。含笑看吳鉤。朝進東門營。暮上河陽橋。落日照大旗。馬鳴風蕭蕭。平沙列萬幕。部伍各見招。中天懸明月。令嚴夜寂寥。悲笳數聲動。壯士慘不驕。借問大將誰。恐是霍嫖姚。古人重守邊。今人重高勳。豈知英雄主。出師亙長雲。六合已一家。四夷且孤軍。遂使貔虎士。奮身勇所聞。拔劍擊大荒。日收胡馬羣。誓開玄冥北。持以奉吾君。獻凱日繼踵。兩蕃靜無虞。漁陽豪俠地。擊鼓吹笙竽。雲帆轉遼海。粳稻來東吳。越羅與楚練。照耀輿臺軀。主將位益崇。氣驕凌上都。邊人不敢議。議者死路衢。我本良家子。出師亦多門。將驕益愁思。身貴不足論。躍馬二十年。恐辜明主恩。坐見幽州騎。長驅河洛昏。中夜間道歸。故里但空村。惡名倖脫免。窮老無兒孫。

「召赴薊門」者，安祿山也。勢已強盛，而初尙未有反謀，故壯士有志功名者樂於從之。其裝飾之盛，餞送之勤，與《前出塞》大不同。少年之贈，尤使人增氣。
其二：言號令之嚴，亦軍中常事，而寫得森肅。前篇唾手封侯，何等氣魄！而至此慘不驕，節奏固應如是，而情景亦自如是也。《詩》云：「蕭蕭馬鳴。」「蕭蕭」原非馬鳴聲，而鍾評謂加一「風」字，便有颯然邊塞之氣，則明於看杜，而淺於說《詩》矣。但得一「風」字，更覺爽豁耳。將如衞、霍，此世主所禱祠而求者，而此恐其是，何故？蓋貪功之將，動以開邊啟人主好大喜功之心，至枯萬骨以成封侯之業，此軍士所最苦而不敢言，公爲道破；人主深味此言，必不肯輕言用兵矣。
其三：「今人重高勳」，正霍嫖姚等事。「豈知英雄主」一得此人，則出師之盛，亙於長雲，多少生命殉之哉！六合一家，四夷孤軍，正可安享太平；而喜功者聞之，謂我有可恃，彼有可乘。貔虎之士，奮身賈勇，拔劍深入，收胡馬，開玄冥，奉吾君以爲功，此正首章「戰伐有功業」者也。◯「孤軍」，謂無救援。
其四，「獻凱繼踵」正頂上章「奉吾君」來。輔助者眾，功又總歸主將，而位益崇，氣益驕；「上都」謂京師，凌上都，明有無君之心矣。行道之人知之而不敢議，議則斬於通衢，明正其罪，無忌憚之極也。君門萬里，何從知哉？
其五：正與第一章相爲首尾。首章主進，志在立功，尾章主退，志在立節，此國家兩不可無，而公意歸重於後一人也。「躍馬二十年」，積有功勞，身已貴矣，不以爲主將之恩，而「恐辜明主恩」，是明於大義者。觀「坐見」，是知祿山有必反之勢，而時尙未動也。遂間道夜歸，第以脫惡名爲幸，而孤窮甘之矣；蓋棄妻子而遁者。
PDF2.154
「故里但空村」，蓋良家子自幼補衞士，以官爲家。云「躍馬二十年」，則在官久，必且攜妻子以行。今知祿山必反，恐陷於賊，永貽惡名，遂棄妻子而潛歸故里，則原無家產，故云「但空村」。旣無妻又無家，而猶以脫惡名爲幸，明於大義如此。「躍馬」用蔡澤躍馬食肉語，才見感主恩。
PDF2.61
五章一氣轉折到底，選者如何去取！

示姪佐 1597 PDF156,PDF2.61
多病秋風落。君來慰眼前。自聞茅屋趣。只想竹林眠。滿谷山雲起。侵籬澗水懸。嗣宗諸子姪。早覺仲容賢。

公秦州詩末章云「鷦鷯在一枝」者，元在東柯。此詩公自注：「佐草堂在東柯谷。」則知公作此詩時已徙他所，但相去不過一日之程，觀後詩「人到」、「鳥應棲」可見。◯「山雲」、「澗水」一聯，正茅屋趣所聞於其姪者，故想與之同爲竹林之眠，如嗣宗之於仲容也。二阮蓋把臂入林者。◯公此時似寓栗亭而佐居東柯。

佐還山後寄三首 1600 PDF157,PDF2.62
山晚浮雲合。歸時恐路迷。澗寒人欲到。村黑鳥應栖。野客茅茨小。田家樹木低。舊諳疏懶叔。須汝故相攜。白露黃粱熟。分張素有期。已應舂得細。頗覺寄來遲。味豈同金菊。香宜配綠葵。老人他日愛。正想滑流匙。幾道泉澆圃。交橫落慢坡。葳蕤秋葉少。隱映野雲多。隔沼連香芰。通林帶女蘿。甚聞霜薤白。重惠意如何。

佐所居以山雲、澗水爲勝，故三詩兩及之。「須汝相攜」，欲與偕隱也。
其二：黃粱，稻之美者，熟則分餉親族，有此俗例，故云「分張有期」。「他日」謂平日。
其三：澆圃之泉，卽前章侵籬之水也。木葉至秋不黃，故云「葳蕤秋葉少」。霜薤圃中所產，前有黃粱，故云重惠。◯「連香芰」、「帶女蘿」，俱謂山泉。

宿贊公房 1484 PDF157,PDF2.62
杖錫何來此。秋風已颯然。雨荒深院菊。霜倒半池蓮。放逐寧違性。虛空不離禪。相逢成夜宿。隴月向人圓。

謫不應及方外，故云「何來此」，怪之之詞。菊荒蓮倒，承「秋風」來，正見颯然。性本虛空，視放逐猶幻影，本不違性，何至離禪？止云「隴月向人圓」，而情好藹然可想，蓋同病相憐，亦他鄕故知也。

遣懷 1524 PDF157,PDF2.161
愁眼看霜露。寒城菊自花。天風隨斷柳。客淚墮清笳。水淨樓陰直。山昏塞日斜。夜來歸鳥盡。啼殺後栖鴉。

此詩因時事傷懷，而強爲排遣，故興起於寒城之菊，雖霜露愁慘，而開花自如；下文皆此意，而借景物以發之，蓋興而比也。柳條長而體脆弱，不耐風吹，如「狂風挽斷最長條」是也，柳枝旣斷，天風隨之而不搖，以比身已去職，曠官之罪不相及也。笳乃軍中之樂，墮淚者，因兵戈之不息也。樓陰，樓影也，水淨而樓影直，以比身處隱約而守志不移也。「山昏日斜」，比君德不聰而讒邪蔽之也。「客淚」、「山昏」二句，根「霜露」來，正其苦懷；而「天風」、「水淨」二句，根「菊花」來，正其借以自遣者。「歸鳥」以自比其行遁，秦川詩所云：「鷦鷯一枝」是也。鴉見異則噪，比直臣也。語意謂身已黜陟不相關，但悲兵戈之擾，而不悲其身之窮也。身已貧賤不能移，所慮者衮職有闕，而不慮其身之辱也。當此衰世，見幾者俱已隱去，我亦安能獨留？亦有忠直之臣，不思遠引，犯顏苦口而無益於事，亦可哀也已！公以直諫被黜，旣已自哀而復哀後人也。公滿腹苦懷，極力遣之，而終有不可遣者在。忠愛結自衷曲，景物取之目前，觸景傷心，情生景會，沉著痛快，列之《三百》而無愧者。余潛思累日，始得其解，而時事傷心，不覺墮淚。

廢畦 1563 PDF158,PDF2.64,PDF2.157
秋蔬擁霜露。豈敢惜凋殘。暮景數枝葉。天風吹汝寒。綠霑泥滓盡。香與歲時闌。生意春如昨。悲君白玉盤。

連下《除架》詩，鍾、譚能物色之，識已高人一等，惜其未盡。◯「擁」字妙，今糞田謂之擁；蓋不敢怨霜露而以爲恩，如人臣爲君所殺，猶曰賜死是也。霜露自天，天可違乎？故雖凋殘不敢自惜；鍾止以代蔬言爲妙，陋矣。蔬至暮景有數枝葉，天風猶復吹之，其語甚哀，然而不怨，所謂「莫非命也，順受其正」，乃聖賢學問語。作詩者先有主意，然後借蔬以發之，自不屑作粗浮工麗語，鍾謂可消唐人粗浮之氣，譚謂工麗矜詩者廢然而反，此猶沿流而未窮其源也。造化有消則有息，生意逢春，又當如昨，但「悲君白玉盤」此時乏膳耳，可謂忠厚之至。而代蔬言到底，卽「吹汝」亦呼「自」爲「汝」，鍾又不知也。
PDF2.157
落句謂生意內含，其春如昨，但悲君玉盤乏供耳。上句有不知囂囂之意，下句乃江湖魏闕之思。前箋謂春至而生意復回，猶隔一層。

除架 1559 PDF159,PDF2.65
束薪已零落。瓠葉轉蕭疏。幸結白花了。寧辭青蔓除。秋蟲聲不去。暮雀意何如。寒事今牢落。人生亦有初。

瓠開白花，與瓜有別，然瓜其總名也。花而曰「結」，旣食其實矣，所以不辭除蔓。蔓而曰「青」，生意未盡，故秋蟲似猶顧惜，但不知暮雀之意若何。代瓠問得妙。末謂凡有生物，天人相參，卽如瓠之成壞則天也，而栽培則人也。論天則寒至而牢落，論人則消息循環，消之極，自有息之初，聽其自轉而已，又何憾焉？讀此二詩，夫子之不怨不尤，與聖人知進退存亡而不失其正，皆是物也。

*西枝村尋置草堂地 1488 PDF159,PDF2.66
出郭眄細岑。披榛得微路。溪行一流水。曲折方屢渡。贊公湯休徒。好靜心迹素。昨枉霞上作。盛論巖中趣。怡然共攜手。恣意同遠步。捫蘿澀先登。陟巘眩反顧。要求陽岡暖。苦涉陰嶺冱。惆悵老大藤。沉吟屈蟠樹。卜居意未展。杖策迴且暮。曾巓餘落日。草蔓已多露。天寒鳥已歸。月出山更靜。土室延白光。松門耿疏影。躋攀倦日短。語樂寄夜永。明燃林中薪。暗汲石底井。大師京國舊。德業天機秉。從來支許遊。興趣江湖迥。數奇謫關塞。道廣存箕潁。何知戎馬間。復接塵事屛。幽尋豈一路。遠色有諸嶺。晨光稍曚曨。更越西南頂。

公之卜居，要得僻靜無人之境，故不登高山，不遵大路，而細岑微徑，流水屢渡，正公所屬意者。溪本一水，兩涯元無正路，行則或渡而左，或渡而右，曲折有趣，而劉以爲笑，眞俗人也。「老大藤」，「屈蟠樹」，便擬卜居，此卻可笑。深山無鄰，猿狖爲侶，豈得安居？結廬人境，心遠地偏，彭澤之見，較高一著。
次首：起來四句可入畫，但恐無此妙手耳。

寄贊上人 1498 PDF160,PDF2.67
一昨陪錫杖。卜鄰南山幽。年侵腰腳衰。未便陰崖秋。重岡北面起。竟日陽光留。茅屋買兼土。斯焉心所求。近聞西枝西。有谷杉漆稠。亭午頗和暖。石田又足收。當期塞雨乾。宿昔齒疾瘳。徘徊虎穴上。面勢龍泓頭。柴荆具茶茗。徑路通林丘。與子成二老。來往亦風流。

卜居先卜鄰，公之惓惓尋地於西枝村，放贊公不下耳。「與子成二老」，此衷語也。西枝村所以未當意者，本求陽岡暖地，而路從陰嶺，苦於寒冱，前已言之。而此云「未便陰崖秋」，正與相應；而「近聞西枝西」，又與前次章「更越西南頂」相照，知此公詩皆實語也。「虎穴」、「龍泓」，其地幽勝。「徑通林丘」，與贊公居近。今《志》於此有杜甫故宅，豈公於此暫住耶？◯此以竿牘爲詩，確是商量語。

太平寺泉眼 1503 PDF160,PDF2.68
招提憑高岡。疏散連草莽。出泉枯柳根。汲引歲月古。石間見海眼。天畔縈水府。廣深尺丈間。宴息敢輕侮。青白二小蛇。幽姿可時覩。如絲氣或上。爛漫爲雲雨。山頭到山下。鑿井不盡土。取供十方僧。香美勝牛乳。北風起寒文。弱藻舒翠縷。明涵客衣淨。細蕩林影趣。何當宅下流。餘潤通藥圃。三春濕黃精。一食生毛羽。

此篇俱是畫意，寺憑高岡而疏散，下連草莽，便是好畫景，與「齊魯青未了」同妙，但小大殊耳。海眼在石間，而接以「天畔縈水府」，妙矣，而「縈」字尤妙；「取供十方僧」，皆出自水府，而海眼乃水府之總結頭，故著「縈」字。此水「香美勝牛乳」，故引潤黃精，與他產不同，而一食可仙也。「宅下流」，從卜居念頭來。

空囊 1571 PDF160,PDF2.68
翠柏苦猶食。晨霞高可餐。世人共鹵莽。吾道屬艱難。不爨井晨凍。無衣牀夜寒。囊空恐羞澀。留得一錢看。

道家春食朝霞，而公初年亦有志於學道，至於囊空無以給食，因發歎以爲翠柏雖苦，尙猶可食，明霞縱高，其可餐乎？「鹵莽」二字，說盡世態；而「共」字更悲，乃知亂世情事，古今一律。吾道非鹵莽，安得不以艱難屬之也？敢誰怨耶？不爨、無衣，窮亦至矣。落句雖用成語，卻有蕭然自得之意，故不可及。◯阮孚持一錢皁囊遊會稽，客問囊中何物，云；「但有一錢。」看囊恐其羞澀，「看」，猶守也。

送人從軍 1594 PDF161,PDF2.69
弱水應無地。陽關已近天。今君度沙磧。累月斷人煙。好武寧論命。封侯不計年。馬寒防失道。雪沒錦鞍韉。

「好武寧論命，封侯不計年」，余極喜此句。窮益堅，老益壯，大丈夫當如是。

送靈州李判官 0896 PDF161,PDF2.70
羯胡腥四海。回首一茫茫。血戰乾坤赤。氛迷日月黃。將軍專策略。幕府盛才良。近賀中興主。神兵動朔方。

觀「近賀中興主」，此詩作於至德改元，肅 宗卽位靈武時。

送遠 1590 PDF161,PDF2.70
帶甲滿天地。胡爲君遠行。親朋盡一哭。鞍馬去孤城。草木歲月晚。關河霜雪清。別離已昨日。因見古人情。

「別離已昨日」，難解。鍾云：「深甚，不在不可解，而在使人思。」終是影響。余謂送行在今日，而別離已在昨日，因見古人用情，非臨別而後悲也。更進一步，昨日只是今日以前，勿死殺看。

別贊上人 1694 PDF161,PDF2.70
百川日東流。客去亦不息。我生苦飄蕩。何時有終極。贊公釋門老。放逐來上國。還爲世塵嬰。頗帶憔悴色。楊枝晨在手。豆子兩已熟。是身如浮雲。安可限南北。異縣逢舊友。初欣寫胸臆。天長關塞寒。歲暮飢凍逼。野風吹征衣。欲別向曛黑。馬嘶思故櫪。歸鳥盡斂翼。古來聚散地。宿昔長荆棘。相看俱衰年。出處各努力。

公固迫於飢凍，不辭漂蕩，將復他適。贊乃釋子，亦嬰世塵，帶憔悴，楊枝在手，豆經雨而已熟，將復他適，故有「浮雲」之語，「出處各努力」之戒。

兩當縣吳十侍御江上宅 1810 PDF161,PDF2.71
寒城朝煙澹。山谷落葉赤。陰風千里來。吹汝江上宅。鵾雞號枉渚。日色傍阡陌。借問持斧翁。幾年長沙客。哀哀失木狖。矯矯避弓翮。亦知故鄕樂。未敢思夙昔。昔在鳳翔都。共通金閨籍。天子猶蒙塵。東郊暗長戟。兵家忌間諜。此輩常接迹。臺中領舉劾。君必愼剖析。不忍殺無辜。所以分白黑。上官權許與。失意見遷斥。仲尼甘旅人。向子識損益。朝廷非不知。閉口休歎息。余時忝諍臣。丹陛實咫尺。相看受狼狽。至死難塞責。行邁心多違。出門無與適。於公負明義。惆悵頭更白。

吳十名郁，今鞏昌古蹟有吳郁宅，在兩當縣西南。吳之盛德，托之彩筆，千載猶生，身苟無瑕，何必與蜉蝣較是非哉？◯公作詩時，侍御尙謫長沙，此過其空宅而思及舊事也。起來因主人不在，故寫其宅舍淒涼光景。北風吹，鵾雞號，日色不到，讀之慘然。「枉渚」，兩當地名，見《一統志》，想其宅在此。◯「上官權許與」，渾厚含蓄。鍾云：「老奸形神，許多機鋒在內。」過於穿鑿，殊傷盛德。觀「仲尼」、「向子」之比，知侍御亦非尤人者，故上文已有「未敢思夙昔」之語。而公以不能爲之辨白，深於自訟，非但痛其冤，亦重其人也。

發秦州 1699 PDF162,PDF2.72
我衰更懶拙。生事不自謀。無食問樂土。無衣思南州。漢源十月交。天氣如涼秋。草木未黃落。況聞山水幽。栗亭名更嘉。下有良田疇。充腸多薯蕷。崖蜜亦易求。密竹復冬筍。清池可方舟。雖傷旅寓遠。庶遂平生遊。此邦俯要衝。實恐人事稠。應接非本性。登臨未銷憂。谿谷無異石。塞田始微收。豈復慰老夫。惘然難久留。日色隱孤戍。烏啼滿城頭。中宵驅車去。飲馬寒塘流。磊落星月高。蒼茫雲霧浮。大哉乾坤內。吾道長悠悠。

按：《一統志》：「栗亭在成縣東五十里，魏時置栗亭縣。」「無食問樂土，無衣思南州」，乃此公卜居本意；然無賢地主，衣食何從得之？所以東柯、同谷，終非駐足之所也。此詩結語難於下筆，「大哉乾坤內，吾道長悠悠」，亦近亦遠，結得恰好。◯「漢源」非縣，乃同谷別名，在今成縣，隋名漢陽郡，豈以是名漢源耶？「此邦」謂秦州。

赤谷 1707 PDF162,PDF2.73
天寒霜雪繁。遊子有所之。豈但歲月暮。重來未有期。晨發赤谷亭。險艱方自茲。亂石無改轍。我車已載脂。山深苦多風。落日童稚飢。悄然村墟迥。煙火何由追。貧病轉零落。故鄕不可思。常恐死道路。永爲高人嗤。

《一統志》：「赤谷在秦州西南七里。」故鄕之亂未息，故不可思，言永無歸期也。公棄官而去，意欲尋一隱居，如龐德公之鹿門，以終其身，而竟不可得，恐死道路，爲高人所嗤。「高人」正指龐公輩也。

鐵堂峽 1711 PDF162,PDF2.73
山風吹遊子。縹緲乘險絕。硤形藏堂隍。壁色立積鐵。徑摩穹蒼蟠。石與厚地裂。修纖無垠竹。嵌空太始雪。威遲哀壑底。徒旅慘不悅。水寒長冰橫。我馬骨正折。生涯抵弧矢。盜賊殊未滅。飄蓬踰三年。回首肝肺熱。

《一統志》云：「峽在秦州天水廢縣東五里。」公懷卜居之想，故「堂隍」、「積鐵」以下六句，皆狀其地之勝，旣去而肝肺爲之熱也。「修纖」狀山上之竹，甚妙。

鹽井 1717 PDF163,PDF2.74
鹵中草木白。青者官鹽煙。官作旣有程。煮鹽煙在川。汲井歲搰搰。出車日連連。自公斗三百。轉致斛六千。君子愼止足。小人苦喧闐。我何良歎嗟。物理固自然。

「鹵中草木」爲煙所熏炙故「白」，注云鹽花，非也。鹽獲倍利，此亦官作之程，利亦不少矣，「君子止足」，不爲之少，「小人喧闐」，不爲之多，此物理之自然，人亦何苦不爲君子而甘爲小人，此吾所以興嗟也。蓋天下之亂皆起於爭，爭皆起於無止足。公之歎，觸類於鹽井之外也。

*寒峽 1722 PDF163,PDF2.74
行邁日悄悄。山谷勢多端。雲門轉絕岸。積阻霾天寒。寒硤不可度。我實衣裳單。況當仲冬交。泝沿增波瀾。野人尋煙語。行子傍水餐。此生免荷殳。未敢辭路難。

「積阻天寒」，加一「霾」字，似不可解，而淒慘宛然在目，公詩往往有之，此如畫家頰上加毛，增其神彩者也。◯「生免荷殳」，不辭路難，此苦語，非止足語；又見當時荷殳之苦也。

法鏡寺 1727 PDF163,PDF2.75
身危適他州。勉強終勞苦。神傷山行深。愁破崖寺古。嬋娟碧鮮淨。蕭摵寒籜聚。回回山根水。冉冉松上雨。洩雲蒙清晨。初日翳復吐。朱甍半光炯。戶牖粲可數。拄策忘前期。出蘿已亭午。冥冥子規叫。微徑不復取。

山行而神傷，寺古而愁破，極窮苦中一見勝地，不顧程期，不取捷徑，見此老胸中無宿物，於境遇外，別有一副心腸，搜冥而搆奇也。◯「洩雲」四句，寫景入神。

青陽峽 1733 PDF163,PDF2.75
塞外苦厭山。南行道彌惡。岡巒相經亙。雲水氣參錯。林迥硤角來。天窄壁面削。溪西五里石。奮怒向我落。仰看日車側。俯恐坤軸弱。魑魅嘯有風。霜霰浩漠漠。昨憶踰隴坂。高秋視吳岳。東笑蓮花卑。北知崆峒薄。超然侔壯觀。已謂殷寥廓。突兀猶趁人。及茲歎冥寞。

「林迴硤角來」，「石」「怒向我落」，一經公筆，頑石俱活。◯「魑魅嘯有風」，險語怕人。◯隴坂地高，故早見吳嶽。走數日而旣隱復見，若來追我然，故云「趁人」，鍾謂形其急，非也。「及茲歎冥漠」，蓋有不能忘情者。

石龕 1744 PDF164,PDF2.76
熊羆哮我東。虎豹號我西。我後鬼長嘯。我前狨又啼。天寒昏無日。山遠道路迷。驅車石龕下。仲冬見虹霓。伐竹者誰子。悲歌上雲梯。爲官采美箭。五歲供梁齊。苦云直簳盡。無以充提攜。奈何漁陽騎。颯颯驚烝黎。

起來數語，全是寫其道途危苦顛沛之懷，非賦石龕也。卽伐竹者亦以悲歌當泣。◯采美箭而云「直簳盡」，見用兵之久也。「五歲」紀其時。

積草嶺 1750 PDF164,PDF2.76
連峯積長陰。白日遞隱見。颼颼林響交。慘慘石狀變。山分積草嶺。路異明水縣。旅泊吾道窮。衰年歲時倦。卜居尙百里。休駕投諸彥。邑有佳主人。情如已會面。來書語絕妙。遠客驚深眷。食蕨不願餘。茅茨眼中見。

公自注：「同谷界。」◯「邑有佳主人」，「來書語絕妙」，及栖同谷，絕不齒及，想亦口惠之人爾。

泥功山 1755 PDF164,PDF2.77
朝行青泥上。暮在青泥中。泥濘非一時。版築勞人功。不畏道途永。乃將汩沒同。白馬爲鐵驪。小兒成老翁。哀猿透卻墜。死鹿力所窮。寄語北來人。後來莫匆匆。

《一統志》：「山在成縣西二十里。」古云：成州有八景樓，泥功山與鳳鳳臺居其二。公詩止言其濘，不言其勝，何也？又云：「山上有泥功廟，石像古怪。」豈以稱勝耶？

鳳凰臺 1759 PDF164,PDF2.77
亭亭鳳凰臺。北對西康州。西伯今寂寞。鳳聲亦悠悠。山峻路絕蹤。石林氣高浮。安得萬丈梯。爲君上上頭。恐有無母雛。飢寒日啾啾。我能剖心出。飲啄慰孤愁。心以當竹實。炯然忘外求。血以當醴泉。豈徒比清流。所重王者瑞。敢辭微命休。坐看彩翮長。舉意八極周。自天銜瑞圖。飛下十二樓。圖以奉至尊。鳳以垂鴻猷。再光中興業。一洗蒼生憂。深衷正爲此。羣盜何淹留。

按《志》：「成縣東南十里有鳳凰山。」臺當在山上。公於《積草嶺》自註同谷界，則鳳凰臺亦在同谷縣。蓋唐時縣屬成州，元時以同谷縣省入，至國朝改州爲縣，與秦州連界，然則雖自秦州徙居同谷，相去不遠也。今《志》於成縣有杜甫故居，註引「虎穴」、「龍泓」之詩爲證，則居在西枝村之西；然公似未曾居西枝，恐當以同谷爲是。◯公因鳳凰臺之名，無中生有，雖鳳雛無之，而所抒寫者實心血也。「心以當竹實，炯然忘外求」，炯然者心也。「所重王者瑞，敢辭微命休」，二語眞堪化碧。篇末二句可汰。

乾元中寓居同谷縣作歌七首 1770 PDF165,PDF2.78
有客有客字子美。白頭亂髮垂過耳。歲拾橡栗隨狙公。天寒日暮山谷裏。中原無書歸不得。手腳凍皴皮肉死。嗚呼一歌兮歌已哀。悲風爲我從天來。長鑱長鑱白木柄。我生託子以爲命。黃精無苗山雪盛。短衣數挽不掩脛。此時與子空歸來。男呻女吟四壁靜。嗚呼二歌兮歌始放。鄰里爲我色惆悵。有弟有弟在遠方。三人各瘦何人強。生別展轉不相見。胡塵暗天道路長。東飛鴐鵝後鶖鶬。安得送我置汝傍。嗚呼三歌兮歌三發。汝歸何處收兄骨。有妹有妹在鍾離。良人早歿諸孤癡。長淮浪高蛟龍怒。十年不見來何時。扁舟欲往箭滿眼。杳杳南國多旌旗。嗚呼四歌兮歌四奏。林猿爲我啼清晝。四山多風溪水急。寒雨颯颯枯樹濕。黃蒿古城雲不開。白狐跳梁黃狐立。我生胡爲在窮谷。中夜起坐萬感集。嗚呼五歌兮歌正長。魂招不來歸故鄕。南有龍兮在山湫。古木巃嵸枝相樛。木葉黃落龍正蟄。蝮蛇東來水上游。我行怪此安敢出。拔劍欲斬且復休。嗚呼六歌兮歌思遲。溪壑爲我迴春姿。男兒生不成名身已老。三年飢走荒山道。長安卿相多少年。富貴應須致身早。山中儒生舊相識。但話宿昔傷懷抱。嗚呼七歌兮悄終曲。仰視皇天白日速。

七歌創作，原不倣《離騷》，而哀實過之；讀《騷》未必墮淚，而讀此不能終篇，則節短而聲促也。◯七首脈理相通，音節俱協，要摘選不得。
第一章「有客有客」，而次章以「長鑱長鑱」繼之，分明一賓一主相對；而「托子爲命」，若將依爲地主然者，見其無地主可依，而作客之窮也。◯「黃精」，山谷有辨云：「舊作『黃獨』，解云土芋，饑歲掘以充糧。」可無疑矣。而蔡因他詩有黃精，而定以爲是，豈此時暇爲輕身延年計耶？謬矣。男呻女吟，聲未嘗息，而云「四壁靜」，其意可思。
其三：鴐鵞雁屬，以比兄弟，而惡鳥在後，安得送我在汝旁乎？公今在西，則諸弟在東，故云「東飛」。收骨而莫知何處，其痛極矣，此根「展轉」來。
PDF2.156
《西清詩話》云：「『林猿』古作『竹林』。嘗有自同谷來，籠一禽大如雀，色青善鳴，問其名，曰：『此竹林鳥也。』後人不知而改之。」
其五：忽然轉調，如天陰雲慘，風霰驟至，令魂驚膽碎，亦音節恰當如此。◯「魂招不來歸故鄕」，劉解亦得。余意謂魂不傅體，不能招之使來同歸故鄕也。文氣順而情更慘。
PDF2.80
其六：以前說苦已盡，此說開去；前說得急，此稍緩，體勢自當如此。◯山有龍湫，因之起興，大抵以「龍」比君，而「蝮蛇」以比小人或亂賊，非實事也。蓋此時蛇龍俱蟄矣。末句劉謂願車駕反正，於文理不協。蓋哀痛之極，溪壑無情，猶將憐之而特迴春姿。此屬緩調，而愈見其悲。
PDF2.156
東坡云：「此爲明皇作。明皇以至德二年至自蜀，居興慶宮，謂之南內。明年改元乾元。時持盈公主往來宮中，李輔國陰候其隙間之，故上元二年，帝遷西內。」
PDF2.81
其七：收拾已前不盡之意，而提出「舊相識」，見新知之不如也。「仰視皇天白日速」，是七章總結，劉云「聲氣俱盡」，是也。
PDF2.156
趙云：「末句又變新意，以終七歌之義。自一歌至七歌，歌聲旣窮而日晚暮矣。」
PDF2.81
前《積草嶺》詩云：「邑有佳主人。」不知謂誰，豈同谷令耶？歌內甚有不足主人之意，如託長鑱以爲命，如閭里惆悵，主人何獨不以爲意也。又如「黃蒿古城雲不開」，見城中無相知，故但言「山中儒生舊相識」。余前已及之，再爲洗發。

萬丈潭 1801 PDF166,PDF2.82
青溪合冥寞。神物有顯晦。龍依積水蟠。窟壓萬丈內。跼步凌垠堮。側身下煙靄。前臨洪濤寬。卻立蒼石大。山危一徑盡。岸絕兩壁對。削成根虛無。倒影垂澹瀩。黑知灣澴底。清見光炯碎。孤雲到來深。飛鳥不在外。高蘿成帷幄。寒木疊旌旆。遠川曲通流。嵌竇潛洩瀨。造幽無人境。發興自我輩。告歸遺恨多。將老斯遊最。閉藏修鱗蟄。出入巨石礙。何事炎天過。快意風雨會。

成縣之東河，源出秦州南；又有南河，源出青渠堡南，俱入龍峽，注於嘉陵江。嘉陵水卽漢水也。故公《發秦州》詩云：「漢源十月交。」漢源當在龍峽，而鮑注漢源縣名，非也。峽旁有潭，其深莫測，曰萬丈潭，乃知「前臨洪濤寬」，卽嘉陵江也。起來二句有大力量，蓋清谿神龍，合之以成其靈也。「龍依積水」頂次句，「窟壓萬丈」頂首句，四句已括全篇。而「跼步」以下，則入遊而寫其目中所見，刻畫之工，可奪天巧。至「造幽無人境，發興自我輩」，則地靈人傑，遭遇之奇，可一而不可再者。將老得斯遊，亦足以敵窮途之遺恨，而所得固不訾矣。惜修鱗閉藏，而來遊者亦礙於巨石，不可易到；若炎天，則龍起蟄，而風雨隨之，此遊觀之一快，而何時得遂耶？◯「孤雲」二句，形容潭之虛明空洞，無底無邊，神妙。◯鍾評頗詳，都不中窾。
PDF2.164
《通》云：「末四句言龍蟄不見，何事當炎天過此快意而覩風雨之會，以寓際會之意。亦應起句『顯晦』語。」

發同谷縣 1821 PDF167,PDF2.83
賢有不黔突。聖有不暖席。況我飢愚人。焉能尙安宅。始來茲山中。休駕喜地僻。奈何迫物累。一歲四行役。忡忡去絕境。杳杳更遠適。停驂龍潭雲。回首白崖石。臨歧別數子。握手淚再滴。交情無舊深。窮老多慘慼。平生懶拙意。偶値栖遁迹。去住與願違。仰慚林間翮。

「一歲四行役」，據注，則諫省出華州，已在昨歲，止三行耳。觀秦州詩，公嘗暫住東柯，故云四役。◯「龍潭」卽萬丈潭。「虎崖石」，按《志》有虎穴在成縣之西，豈《寄贊上人》所云「徘徊虎穴上」者耶？◯「交情無舊深」，見新知亦可樂；新知難別，窮老難堪，故云「淚再滴」。懶拙者意也，棲遁者迹也。意本平生，迹緣偶値，懶拙欲住，棲遁須去；去住俱非本願，不能如鳥之去住自繇也。

木皮嶺 1828 PDF167,PDF2.84
首路栗亭西。尙想鳳凰村。季冬攜童稚。辛苦赴蜀門。南登木皮嶺。艱險不易論。汗流被我體。祁寒爲之暄。遠岫爭輔佐。千巖自崩奔。始知五岳外。別有他山尊。仰干塞大明。俯入裂厚坤。再聞虎豹鬥。屢跼風水昏。高有廢閣道。摧折如短轅。下有冬青林。石上走長根。西崖特秀發。煥若靈芝繁。潤聚金碧氣。清無沙土痕。憶觀崑崙圖。目擊玄圃存。對此欲何適。默傷垂老魂。

《方輿志》云：「在成縣，地極險要，亦入蜀路也。」《名勝志》又云：「在徽州西十五里。」未知誰是？

水會渡 1840 PDF168,PDF2.84
山行有常程。中夜尙未安。微月沒已久。崖傾路何難。大江動我前。洶若溟渤寬。篙師暗理楫。歌嘯輕波瀾。霜濃木石滑。風急手足寒。入舟已千憂。陟巘仍萬盤。迴眺積水外。始知眾星乾。遠遊令人瘦。衰疾慚加餐。

「大江動我前，洶若溟渤寬」，妙在「動」字，夜景實歷始知。插入「篙師」，便覺斐然，而夜渡之人，得此稍自寬懷。及陟巘而迴眺積水極於有星之處，始知其乾，若無眾星，竟不知水之所際矣。申言溟渤寬者如是，追思令人股栗。

*飛僊閣 1846 PDF168,PDF2.85
土門山行窄。微徑緣秋毫。棧雲闌干峻。梯石結構牢。萬壑攲疏林。積陰帶奔濤。寒日外淡泊。長風中怒號。歇鞍在地底。始覺所歷高。往來雜坐臥。人馬同疲勞。浮生有定分。飢飽豈可逃。歎息謂妻子。我何隨汝曹。

「萬壑攲疏林，積陰帶奔濤」，攪作一塊，妙極。日寒故澹泊，而疏林間之，故云「外」；奔濤在積陰之內，而長風鼓之，故云「中」。雜坐臥總以疲勞故，險與遠俱有之，鍾評妄生分別。末四句無可奈何，故自寬自謔，元非實語，何嘲之有？何憤之有？鍾評可笑。

五盤 1853 PDF168,PDF2.86
五盤雖云險。山色佳有餘。仰凌棧道細。俯映江木疏。地僻無罟網。水清反多魚。好鳥不妄飛。野人半巢居。喜見淳朴俗。坦然心神舒。東郊尙格鬥。巨猾何時除。故鄕有弟妹。流落隨丘墟。成都萬事好。豈若歸吾廬。

「水清多魚」，爲無網罟。以己之動，羨物之靜，故云「好鳥不妄飛」。鍾云：「有深意。」何妨直說？意在卜居，故見俗淳朴而心神舒。

龍門閣 1857 PDF168,PDF2.86
清江下龍門。絕壁無尺土。長風駕高浪。浩浩自太古。危途中縈盤。仰望垂線縷。滑石攲誰鑿。浮梁裊相拄。目眩隕雜花。頭風吹過雨。百年不敢料。一墜那得取。飽聞經瞿塘。足見度大庾。終身歷艱險。恐懼從此數。

「長風駕高浪，浩浩自太古」，非大胸襟不能作此語。◯目眩、頭風，自狀恐懼入神，篇終已說出，鍾評說夢。「恐懼從此數」，謂從此數起是第一險，鍾評亦混。

石櫃閣 1863 PDF169,PDF2.87
季冬日已長。山晚半天赤。蜀道多早花。江間饒奇石。石櫃曾波上。臨虛蕩高壁。清暉迴羣鷗。暝色帶遠客。羈栖負幽意。感歎向絕迹。信甘孱懦嬰。不獨凍餒迫。優遊謝康樂。放浪陶彭澤。吾衰未自由。謝爾性有適。

「蜀道多草花」，以在季冬，故奇。◯「清暉迴羣鷗，暝色帶遠客」，風致奕奕動人。二句五平五仄作對，偶然得之亦奇。公之奔走亦多矣，猶歎羈棲而絕迹勝地，則終身環堵者又當何如？然公之遊，自發秦州以來而始奇。

劍門 1873 PDF169,PDF2.87
惟天有設險。劍門天下壯。連山抱西南。石角皆北向。兩崖崇墉倚。刻畫城郭狀。一夫怒臨關。百萬未可傍。珠玉走中原。岷峨氣悽愴。三皇五帝前。雞犬各相放。後王尙柔遠。職貢道已喪。至今英雄人。高視見霸王。幷吞與割據。極力不相讓。吾將罪眞宰。意欲鏟疊嶂。恐此復偶然。臨風默惆悵。

「連山抱西南，石角皆北向」，據地形自應內屬，見幷吞割據，皆違天者。
PDF2.164
邵云：「末二句『復偶然』，恐肅宗中原未平之日，偶復有割據之禍，是以『臨風惆悵』而爲國家默慮也。」余謂公避亂至蜀，爲身慮者，亦未嘗不切。

鹿頭山 1885 PDF169,PDF2.88
鹿頭何亭亭。是日慰飢渴。連山西南斷。俯見千里豁。遊子出京華。劍門不可越。及茲阻險盡。始喜原野闊。殊方昔三分。霸氣曾間發。天下今一家。雲端失雙闕。悠然想楊馬。繼起名硉兀。有文令人傷。何處埋爾骨。紆餘脂膏地。慘澹豪俠窟。杖鉞非老臣。宣風豈專達。冀公柱石姿。論道邦國活。斯人亦何幸。公鎭踰歲月。

「有文令人傷，何處埋爾骨」，非悲楊、馬，實自傷也。

成都府 1892 PDF169,PDF2.88
翳翳桑楡日。照我征衣裳。我行山川異。忽在天一方。但逢新人民。未卜見故鄕。大江東流去。遊子去日長。曾城塡華屋。季冬樹木蒼。喧然名都會。吹簫間笙篁。信美無與適。側身望川梁。鳥雀夜各歸。中原杳茫茫。初月出不高。眾星尙爭光。自古有羈旅。我何苦哀傷。

「初月出不高，眾星尙爭光」，必非無爲，但不應指定某事耳。「我何苦哀傷」，正謂我有哀傷，而借古人以自解耳。

散愁二首 2047 PDF170,PDF2.88
久客宜旋旆。興王未息戈。蜀星陰見少。江雨夜聞多。百萬傳深入。寰區望匪他。司徒下燕趙。收取舊山河。聞道幷州鎭。尙書訓士齊。幾時通薊北。當日報關西。戀闕丹心破。霑衣皓首啼。老魂招不得。歸路恐長迷。

「寰區望匪他」，言更無他人，止望司徒，所以責成光弼者切矣。
王思禮時爲尙書，亦人望所屬。薊北安、史所據，言幾時得通，卽日便報京師，因韻不叶，故云「關西」，長安在潼關函谷之西也。注謂長安以西，謬。
二首總起總結，脈絡相連，而首尾二句正相應。蓋因客遊之苦，思鄕之切，而屬望於李、王二帥，期其克復以自散其愁，故以命題，非爲二帥發也。帝爲魚朝恩所誤，促光弼進兵，與思明戰於邙山敗績，而公之望孤矣。趙汸止選前首，止得半耳，故杜詩未易選也。

恨別 2040 PDF170,PDF2.89
洛城一別四千里。胡騎長驅五六年。草木變衰行劍外。兵戈阻絕老江邊。思家步月清宵立。憶弟看雲白日眠。聞道河陽近乘勝。司徒急爲破幽燕。

宵立晝眠，起居舛戾，恨極故然。「司徒急破幽燕」，則故鄕可歸，別可免矣。

*酬高使君 1903 PDF171,PDF2.92
古寺僧牢落。空房客寓居。故人供祿米。鄰舍與園蔬。雙樹容聽法。三車肯載書。草玄吾豈敢。賦或似相如。

洪容齋云：「古人酬和，必答其來意，非若今人爲次韻所局也。」◯「故人」當指裴公。

奉酬李都督表丈早春作 2100 PDF171,PDF2.92
力疾坐清曉。來時悲早春。轉添愁伴客。更覺老隨人。紅入桃花嫩。青歸柳葉新。望鄕應未已。四海尙風塵。

言來詩但悲早春，我有轉添而更甚者，愁之伴客，與老之隨人，麾之不去，更可悲也。且早春何足悲，紅入桃而花方嫩，青歸柳而葉正新，此早春景色，桃柳得遂其性矣；乃四海尙亂，望鄕未已，此吾所以聞詩而愈悲也。曰「入」曰「歸」，以起「望鄕」，與他人點綴尖巧者別。

卜居 1907 PDF171,PDF2.93
浣花溪水水西頭。主人爲卜林塘幽。已知出郭少塵事。更有澄江銷客愁。無數蜻蜓齊上下。一雙鸂鶒對沉浮。東行萬里堪乘興。須向山陰上小舟。

客遊者以卽次爲快，故此詩翩𦒘瀟灑，不但自適，亦且與物俱適。況溪水東行，一瀉萬里，直通吳越，可以乘興而往，山陰易舟作子猷之訪戴，豈非卜居之一快哉？今公草堂前綽楔臨江，柱刊頷聯作對，誠爲穩稱。張伯成《演義》謂末句有不滿裴冀公之意，誤矣。蓋裴不久去蜀，故公不免求濟他人。

*王司馬弟出郭相訪兼遺營草堂貲 1912 PDF171,PDF2.93
客裏何遷次。江邊正寂寥。肯來尋一老。愁破是今朝。憂我營茅棟。攜錢過野橋。他鄕惟表弟。還往莫辭遙。

「遷次」無註，猶云造次。「肯來」、「愁破」，喜出望外。「攜錢過野橋」，初嫌其俗，然亦有意。大抵貴官人，未肯過野橋訪客，此見其用情之厚也。

遊修覺寺 2115 PDF172,PDF2.94
野寺江天豁。山扉花竹幽。詩應有神助。吾得及春遊。徑石相縈帶。川雲自去留。禪枝宿眾鳥。漂轉暮歸愁。

修覺寺在新津縣修覺山上，神秀禪師結廬於此。此詩當是往新津時作。旣豁且幽，境地殊勝，能發詩人之興，故云「有神助」。結語又發心事。
江山如故，故云「有待」；花柳改觀，故云「無私」。與下「野潤」、「沙暄」一聯，悠然有道氣象，此得之神助者也。前後結語二「愁」相應。

後遊 2119 PDF172,PDF2.94
寺憶新遊處。橋憐再渡時。江山如有待。花柳更無私。野潤煙光薄。沙暄日色遲。客愁全爲減。捨此復何之。

見2115《遊修覺寺》。

狂夫 1955 PDF172,PDF2.162
萬里橋西一草堂。百花潭水卽滄浪。風含翠篠娟娟靜。雨裛紅蕖冉冉香。厚祿故人書斷絕。恆飢稚子色淒涼。欲塡溝壑唯疏放。自笑狂夫老更狂。

《鶴林》云：「『風含』、『雨裛』一聯，上句風中有雨，下句雨中有風，謂之互體。楊誠齋詩云：『綠光風動麥，白碎日翻池。』風日相互。」余謂杜本無心，而楊則有意效之者。

有客 1947 PDF172,PDF2.95
幽栖地僻經過少。老病人扶再拜難。豈有文章驚海內。漫勞車馬駐江干。竟日淹留佳客坐。百年粗糲腐儒餐。不嫌野外無供給。乘興還來看藥欄。

趙子常云：「此詩自一句順說至八句，不事對偶而未嘗無對偶，不用故實而自可爲故實，散澹眞率之態，悠爾成章，而厭世避喧，少求易足之意，自在言外。」又云：「旣出自鋤，又稀少，又尙是菜甲，而未免小摘，以情親也。十字中極有曲折。」余謂情親之人，當在病中，猶正巾以接之，安得有不冠見嚴中丞之理？

蜀相 1930 PDF173,PDF2.95
丞相祠堂何處尋。錦官城外柏森森。映階碧草自春色。隔葉黃鸝空好音。三顧頻繁天下計。兩朝開濟老臣心。出師未捷身先死。長使英雄淚滿襟。

此與「諸葛大名」一首意正相發，「運移漢祚」，「志決身殲」，所以悲諸葛者至矣。此詩起興於「森柏」，而草芳春色，鳥報好音，烏知予心之悲？追思先主三顧之頻，計在天下，非止欲偏安而已。論老臣之心，直欲追光武之中興，恢高祖之鴻業，如兩朝之開濟而後已；乃以伊、呂之具，出師未捷，身已先死，所以流千古英雄之淚者也。蓋不止爲諸葛悲之，而千古英雄有才無命者，皆括於此，言有盡而意無窮也。今以歷事二君爲「兩朝」，則「天下計」、「開濟」，俱說不通矣。

*石笋行 1982 PDF173,PDF2.96
君不見益州城西門。陌上石筍雙高蹲。古來相傳是海眼。苔蘚蝕盡波濤痕。雨多往往得瑟瑟。此事恍惚難明論。恐是昔時卿相墓。立石爲表今仍存。惜哉俗態好蒙蔽。亦如小臣媚至尊。政化錯迕失大體。坐看傾危受厚恩。嗟爾石筍擅虛名。後來未識猶駿奔。安得壯士擲天外。使人不疑見本根。

此詩專爲俗好蒙蔽，小臣獻媚，有感而借石筍以發之。如武后時新豐縣有山湧出，則名之爲慶山。開元廿九年，上夢玄元皇帝云：「吾像在京城西南。」遣使求，得之於盩厔。此必有小臣爲之先導。又天寶七載，或言玄元皇帝降於華清宮之朝元閣；後山人王玄翼上言寶仙洞有妙寶眞符，求得之，是也。

*漫興九首 2232 PDF173,PDF2.97
眼見客愁愁不醒。無賴春色到江亭。卽遣花開深造次。便覺鶯語太丁寧。手種桃李非無主。野老牆低還是家。恰似春風相欺得。夜來吹折數枝花。熟知茅齋絕低小。江上燕子故來頻。銜泥點汙琴書內。更接飛蟲打著人。二月已破三月來。漸老逢春能幾迴。莫思身外無窮事。且盡生前有限杯。腸斷江春欲盡頭。杖藜徐步立芳洲。顚狂柳絮隨風去。輕薄桃花逐水流。懶慢無堪不出村。呼兒日在掩柴門。蒼苔濁酒林中靜。碧水春風野外昏。糝徑楊花鋪白氈。點溪荷葉疊青錢。筍根稚子無人見。沙上鳧雛旁母眠。舍西柔桑葉可拈。江畔細麥復纖纖。人生幾何春已夏。不放香醪如蜜甜。隔戶楊柳弱嫋嫋。恰似十五女兒腰。誰謂朝來不作意。狂風挽斷最長條。

興之所到，率然而成，故云漫興，亦《竹枝》、《樂府》之變體也。「客愁」二字，乃九首之綱領。愁不可耐，故借目前景物以發之。
其一：「眼見客愁」者春色也，春色安得有眼？奇得可笑。「卽遣」、「便教」，俱著春色說；「花開」、「鶯語」，因客愁而娛弄之使醒，此春色之無賴也。
遠客孤居，一時遭遇，多有不可人意者，故其二、其三，托之春風、燕子，而「吹折花枝」，「點汙琴書」，「接蟲打人」，皆非無爲而發；其五之「顚狂柳絮」、「輕薄桃花」亦然。其六謂野外不如林中之靜，而直思掩門，固已和盤托出矣。
其四：「漸老逢春能幾回？」眞達生語，亦公實歷語也。然亦無可奈何而自寬之詞。
PDF2.157
其六：謂性雖懶慢，不由我不出村，因呼兒自在家，而卽掩柴門，免俗物來擾。然在林中，雖蒼苔濁酒而猶靜，可以自適，一出野外，雖碧水春風而已昏，不堪著眼。蓋初到而人情未洽故耳。
PDF2.99
其七：借景物以自寬，所謂取之無禁，用之不竭者。「筍根稚子」，《客齋詩話》作「竹根」，而解云：「稚子，筍也。」引唐詩「稚子脫錦䙀」爲證。然杜集原作「笋根」，而「無人見」亦說不去；又引贊寧《雜志》竹根有鼠大如貓者，近是。余昔署教宣平，其鄕以竹豚爲珍味，其形似鼠稍大，伏土中不出，專食筍萌，老學究云：「此筍根稚子也。」
其八：「香醪如蜜甜」，凡人飲食適口，便云甜如蜜。三山老人遂謂唐人好飲甜酒，可笑。
PDF2.157
舍西有桑，江上有麥，生計似可不乏，且有香醪可飲，又不容舍此而去矣。蓋郫筒酒出於此，所云「蜜甜」者，殆謂是耶？
PDF2.100
其九：與其二意相似，「嫋」當讀平聲，「弱嫋嫋」，「女兒腰」，老人語，卻自風致。
PDF2.165
《通》云：「其一：近色而聽讒，內外壅矣，能無愁乎？◯其二：惜才也。◯其三：僧小人之玷士類而無忌憚也。◯其四：及時行樂也。此何以故？恐憂傷以終老也。◯其五：望遠而憂深，此其腸斷也。所見狂薄，此憂之不容已也。◯其六：獨樂也。獨樂而付昏世於度外，非本情也。◯其七：娛閒也。稚當作雉，正見幽閒之趣。◯其八：惜時日也。惜之而思香醪，所謂有托而逃者，略與第四同。◯其九：與第二首略異，亦惜才也。楊鐵厓曰：『學杜者先得其性情語言而後可，得其性情語言，必自《漫興》始。』此但以詩言耳，而杜公《漫興》殆有深意，其《江畔尋花》絕句，與《漫興》意別。」

題新津北橋樓 2106 PDF175,PDF2.100
望極春城上。開筵近鳥巢。白花簷外朵。青柳檻前梢。池水觀爲政。廚煙覺遠庖。西川供客眼。唯有此江郊。

據詩語，題當作北城樓，新津令設宴於樓上。「望極」二字管下五句。池水、廚煙亦望時所見：池水止水清淨，觀爲政，得清淨之理也；廚煙遠庖，懷好生之仁也。

雲山 1977 PDF175,PDF2.100
京洛雲山外。音書靜不來。神交作賦客。力盡望鄕臺。衰疾江邊臥。親朋日暮迴。白鷗元水宿。何事有餘哀。

此公在舟中時作。「作賦客」謂相如，乃蜀人，「望鄕臺」亦在成都，二句謂時無同調，而心切思鄕也。註謂孟堅張衡作《兩都賦》，因思京洛而及之，恐未是。雖有親朋問疾，而日暮則迴，獨宿水中，孤寂可哀，故借水宿之鷗不應哀，以自見其哀，妙甚。

杜鵑行 1989 PDF176,PDF2.101
君不見昔日蜀天子。化作杜鵑似老烏。寄巢生子不自啄。羣鳥至今與哺雛。雖同君臣有舊禮。骨肉滿眼身羈孤。業工竄伏深樹裏。四月五月偏號呼。其聲哀痛口流血。所訴何事常區區。爾豈摧殘始發憤。羞帶羽翮傷形愚。蒼天變化誰料得。萬事反覆何所無。萬事反覆何所無。豈憶當殿羣臣趨。

「雖同君臣有舊禮，骨肉滿眼身羈孤」，骨肉滿眼，身實羈孤，其意可思。余謂味此二句，則此詩眞爲玄宗而作。楊妃死，高力士逐，雖千人侍側，猶孤居也。此情雖千言說不出，而七字說透，何等筆力！然通篇實賦杜鵑。「嘗區區」、「傷形愚」，哀其有情而不能達也。「蒼天變化」二句，讀之毛骨俱悚，不止詠杜鵑矣。
PDF2.165
《通》云：「此詩興也，蓋論人事之無常耳。大意只在末二句，所以喩世人富貴不足恃也。舊謂比明皇居西內，然『羞帶羽翼傷形愚』，豈所以論君上哉？」

爲農 1944 PDF176,PDF2.155
錦里煙塵外。江村八九家。圓荷浮小葉。細麥落輕花。卜宅從茲老。爲農去國賒。遠慚句漏令。不得問丹砂。

此喜避地得所，而「煙塵外」三字爲一詩之骨。自羯虜倡亂，遍地煙塵，而錦里江村，獨在煙塵之外，舉目所見，圓荷、細麥，皆風塵外物也，故將卜宅而終老於茲，爲農以食力而已。四民之業，唯農在家，今且去國，似違農之常，而非我之願。然卜居得所，何減葛洪之令勾漏，但勾漏有丹砂，而錦里不得問之，以是自慚耳。蓋乞勾漏亦因避亂，丹砂託詞也。煙塵不到，便同仙隱，而以不得丹砂爲慚，戲詞也，喜在言外。「細麥」，小麥也，以對「圓荷」，亦稱亦雅。

江漲 1970 PDF176,PDF2.157
江漲柴門外。兒童報急流。下牀高數尺。倚杖沒中洲。細動迎風燕。輕搖逐浪鷗。漁人縈小楫。容易拔船頭。

三四頂「急流」來，兒童相報，遂起而下牀；已高數尺，因出門倚杖而望。水沒中洲，何其驟也！五六燕、鷗，亦望中所見，而動之搖之者水也。動曰「細」，搖曰「輕」，固燕、鷗之得趣，而亦若水使之然也。燕本無關於水，而翻飛水上，無情中看出有情，不可以形迹拘也。漁人繫舟，必翹首於灘上，公詩有「倚灘舟」可證。今水漲幾及船頭，故不拔而自下也。俱眼前一時之景，卻有喜意在。

*題壁上韋偃畫馬歌 1998 PDF177,PDF2.102
韋侯別我有所適。知我憐君畫無敵。戲拈禿筆掃驊騮。欻見騏驎出東壁。一匹齕草一匹嘶。坐看千里當霜蹄。時危安得眞致此。與人同生亦同死。

「時危安得眞致此」，鍾云：「下一『眞』字，意便不在畫，亦不在馬。」

*戲題王宰畫山水圖歌 2001 PDF177,PDF2.102
十日畫一水。五日畫一石。能事不受相促迫。王宰始肯留眞迹。壯哉崑崙方壺圖。挂君高堂之素壁。巴陵洞庭日本東。赤岸水與銀河通。中有雲氣隨飛龍。舟人漁子入浦漵。山木盡亞洪濤風。尤工遠勢古莫比。咫尺應須論萬里。焉得幷州快剪刀。剪取吳松半江水。

起來四句，鍾云：「好事賞鑒家極在行極知趣語，高手死心矣。」譚云：「高士行徑，自無畫匠氣。」余謂王之畫，只「咫尺」「萬里」盡之。題云「山水圖」，而詩換以「崑崙方壺圖」，方壺東極，崑崙西極，蓋就圖中遠景極言之，非眞畫崑崙方壺也；若果爾，則與作《六合賦》者同癡矣。中舉「巴陵洞庭」，而東極於日本之東，西極於赤水之西，而直與銀河通，廣遠如此，正根「崑崙方壺」來；而後面收之以咫尺萬里，盡之矣。中間「雲」「龍」「風」「木」，「舟人」「漁子」，「浦漵」「洪濤」，又變出許多花草來，筆端之畫，妙已入神矣。按《山海大荒經》：「西海之外有赤水。」注云：「源出崑崙。」有赤水，則有赤岸矣。注引瓜步東江赤岸爲據，謬甚。◯收語斬截，妙極。狀其遠，則東西極於天際，吳淞江亦不小，而咫尺中欲剪其半，故云戲題。
PDF2.165
《通》云：「末二句殆不可曉，前輩謂公托意在永王璘反，拒江、淮，時李光弼在幷州，所攻必下，意欲得光弼鋒利之將，平江、淮以通吳淞，意或然也。」◯邵云：「索靖見顧愷之畫，欣然曰：『恨不帶幷州快剪刀來，剪松江半幅練紋歸去。』」據此便可無疑，但恐此等註後人僞撰耳。

*戲韋偃爲雙松圖歌 2008 PDF178,PDF2.104
天下幾人畫古松。畢宏已老韋偃少。絕筆長風起纖末。滿堂動色嗟神妙。兩株慘裂苔蘚皮。屈鐵交錯迴高枝。白摧朽骨龍虎死。黑入太陰雷雨垂。松根胡僧憩寂寞。厖眉皓首無住著。偏袒右肩露雙腳。葉裏松子僧前落。韋侯韋侯數相見。我有一匹好東絹。重之不減錦繡段。已令拂拭光凌亂。請公放筆爲直幹。

起來二句極寬靜，而忽接以「絕筆長風起纖末」，何等筆力！至於描寫雙松止四句，而冥思玄構，幽事深情，更無剩語。後入「胡僧」，窅冥靈超，更有神氣。然韋之畫松，以屈曲見奇，直便難工。一匹東絹，長可二丈，汝能「放筆爲直幹」乎？所以戲之也。
PDF2.166
《通》云：「『白摧』一句，言畫之枯淡處。『黑入』句，言畫之濃潤處。此聯超邁奇古。」

赴青城縣出成都寄陶王二少尹 2383 PDF178,PDF2.104
老耻妻孥笑。貧嗟出入勞。客情投異縣。詩態憶吾曹。東郭滄江合。西山白雪高。文章差底病。回首興滔滔。

青城今名灌縣。羈旅之人，跼蹐不展，故云「樊籠役」。而以貧故不免有出入之勞，此卽作客之情也。以此而投異縣，豈予所欲哉？何如與吾曹賦詩爲樂，所以身在異縣，而憶在二尹也。今赴青城，東郭則滄江合，不易涉；西山則白雪高，未易登，總見所如不偶。而以文干人，無救於貧，迴首之興，已滔滔矣。病愈曰「差」，差底病，猶云救得何等病，須溪云「濟甚事」是也。

*野望因過常少府 2389 PDF178,PDF2.105
野橋齊度馬。秋望轉悠哉。竹覆青城合。江從灌口來。入村樵徑引。嘗果栗皺開。落盡高天日。幽人未遣迴。

據《名勝志》，此詩亦青城作。少府稱「幽人」，知非在任者。他本作「少仙」。
PDF2.159
有作「常少仙」。蜀本註云，「少仙」應是言縣尉，縣尉謂之少府，而梅福爲尉，有神仙之稱，故稱少仙。
PDF2.105
束語句法俊爽，止云日晏未回，何足爲奇？「落盡高天日」而幽人猶未遣回，乃見時之久，興之豪，而情之厚也。

丈人山 2393 PDF179,PDF2.106
自爲青城客。不唾青城地。爲愛丈人山。丹梯近幽意。丈人祠西佳氣濃。緣雲擬住最高峯。掃除白髮黃精在。君看他時冰雪容。

《青城甲記》云：「黃帝封青城山爲五嶽丈人，乃岳瀆之上司，眞仙之崇秩，一月之內，羣嶽再朝焉。有丈人觀在城北二十里。」

出郭 2036 PDF179,PDF2.106
霜露晚淒淒。高天逐望低。遠煙鹽井上。斜景雪峯西。故國猶兵馬。他鄕亦鼓鼙。江城今夜客。還與舊烏啼。

故國兵馬旣未可歸，他鄕鼓鼙，亦未可去。「舊烏」，故國之烏也，語新。

泛溪 2031 PDF179,PDF2.106
落景下高堂。進舟泛迴溪。誰謂築居小。未盡喬木西。遠郊信荒僻。秋色有餘淒。練練峯上雪。纖纖雲表霓。童戲左右岸。罟弋畢提攜。翻倒荷芰亂。指揮徑路迷。得魚已割鱗。采藕不洗泥。人情逐鮮美。物賤事已睽。吾村靄暝姿。異捨雞亦栖。蕭條欲何適。出處庶可齊。衣上見新月。霜中登故畦。濁醪自初熟。東城多鼓鼙。

自卜居浣花，至此始泝溪西行遊覽。見築居以西，尙多喬木，郊遠則荒僻，秋至則淒清，獨山上積雪，雲表纖霓，遠景可觀。至兒童之戲弋，稍堪娛目，不免倒芰荷而迷徑路矣。魚、藕易得，可以飫口，然且失鮮美而暌物理矣。荒僻之情景固然，無足怪者。獨吾村晚色，漸入藹暝，姿態不少。異舍之雞，各得所棲，雖風景蕭條，更欲何適？昔爲曹掾，蕭條亦爾，出處相等，可以隨寓而安矣。此時新月在衣，故畦不荒，舍舟而登，擷蔬而歸，濁醪亦熟，與妻孥共爲一夕之樂而已。蓋「東城多鼓鼙」，故鄕不可歸，苟全性命足矣，更復何適耶？東城謂京、洛以東，非必東京也。

贈蜀僧閭丘師兄 2052 PDF180,PDF2.108
大師銅梁秀。籍籍名家孫。嗚呼先博士。炳靈精氣奔。惟昔武皇后。臨軒御乾坤。多士盡儒冠。墨客藹雲屯。當時上紫殿。不獨卿相尊。世傳閭丘筆。峻極逾崑崙。鳳藏丹霄暮。龍去白水渾。青熒雪嶺東。碑碣舊製存。斯文散都邑。高價越璵璠。晚看作者意。妙絕與誰論。吾祖詩冠古。同年蒙主恩。豫章夾日月。歲久空深根。小子思疏闊。豈能達詞門。窮愁一揮淚。相遇卽諸昆。我住錦官城。兄居祇樹園。地近慰旅愁。往來當丘樊。天涯歇滯雨。粳稻臥不翻。漂然薄遊倦。始與道旅敦。景晏步修廊。而無車馬喧。夜闌接軟語。落月如金盆。漠漠世界黑。驅車爭奪繁。惟有摩尼珠。可照濁水源。

一博士善書而得上紫殿，可謂榮矣，乃云「不獨卿相尊」，便添多少氣槪。轉借相形，可悟作文之法。◯「青熒雪嶺東，碑碣舊製存」，「青熒」屬「碑碣」說。◯「晚看作者意」，「晚」字有意，蓋識定於暮年。◯乃祖「同年蒙主恩」，而子孫「相遇卽諸昆」，眞通家厚道。◯至夜闌猶接軟語，其交契深矣。「落月金盆」妙語，眞與淵明「南山」之句相敵。

野老 1972 PDF180,PDF2.109
野老籬前江岸迴。柴門不正逐江開。漁人網集澄潭下。賈客船隨返照來。長路關心悲劍閣。片雲何意旁琴臺。王師未報收東郡。城闕秋生畫角哀。

柴門面江而開，故漁網商船，時常在目。「長路關心」，言其思鄕；「片雲何意」，言非戀蜀。東郡未收，歸鄕無日，故聽畫角而生哀也。

一室 2300 PDF180,PDF2.109
一室他鄕遠。空林暮景懸。正愁聞塞笛。獨立見江船。巴蜀來多病。荆蠻去幾年。應同王粲宅。留井峴山前。

起語便有不安於蜀之意。蓋公本襄陽人，後居京師，京師旣亂，則歸老襄陽，其素心也。三四固室中所聞所見，所以聞笛而愁者，以來蜀而多病也；見江船而感者，放船可達荆州，而尙不知去在何年也。終當往尋王粲之宅而同其居，其宅前舊井尙可訪也。

*北隣 2013 PDF181,PDF2.110
明府豈辭滿。藏身方告勞。青錢買野竹。白幘岸江皋。愛酒晉山簡。能詩何水曹。時來訪老疾。步屧到蓬蒿。

其人乃棄官而歸者，推其意，非謂滿之招損而辭，實棄勞而就逸耳。然至藏身而方告勞，爲官日未嘗以勞爲辭，蓋一日在位，則一日業乎其官者，品可知已。◯「步屧到蓬蒿」，絕無官態，眞高人也。

*南隣 2016 PDF181,PDF2.110
錦里先生烏角巾。園收芋粟不全貧。慣看賓客兒童喜。得食階除鳥雀馴。秋水纔深四五尺。野航恰受兩三人。白沙翠竹江村暮。相對柴門月色新。

「秋水纔深」，作「添」者誤。「野航」乃鄕村過渡小船，所謂「一葦杭之」者，故「恰受兩三人」；作「野艇」者非。其人留飯，至夕而送至柴門，此公之德鄰也。

西郊 2093 PDF181,PDF2.111
時出碧雞坊。西郊向草堂。市橋官柳細。江路野梅香。傍架齊書帙。看題減藥囊。無人覺來往。疏懶意何長。

此詩以「疏懶」二字爲骨，而得趣在「無人覺來往」。

*和裴迪登蜀州東亭送客逢早梅相憶見寄 2080 PDF181,PDF2.111
東閣官梅動詩興。還如何遜在揚州。此時對雪遙相憶。送客逢春可自由。幸不折來傷歲暮。若爲看去亂鄕愁。江邊一樹垂垂發。朝夕催人自白頭。

謂迪此時對雪，固已相憶，況當送客，又逢梅花，則相憶寧容已乎？猶幸汝不折來，致傷歲暮，如何可去蜀州同看，更亂我鄕愁也。且我江邊亦有梅一樹，垂垂而發，朝夕催人，自家頭白，而公豈知之耶？裴詩必有惜公不同看梅之語，故和之如此，婉曲周至。◯用修云：「梅花皆下垂放，無向上者，故云「垂垂」。◯「可自由」，言情不能已。

*覓桃榿松樹 1915 PDF182,PDF2.112
奉乞桃栽一百根。春前爲送浣花村。河陽縣裏雖無數。濯錦江邊未滿園。

此等皆戲筆手札，不足爲詩，然亦有致。此公無日不思故鄕，而種榿栽松，若爲久住之計，其襟情可想。然浣花一草堂，遂爲千古宅，豈偶然哉？

琴臺 2270 PDF182,PDF2.112
茂陵多病後。尙愛卓文君。酒肆人間世。琴臺日暮雲。野花留寶靨。蔓草見羅裙。歸鳳求凰意。寥寥不復聞。

「日暮雲」，用江淹詩「日暮碧雲合，佳人殊未來」語。人間之世，付之酒肆，暮雲之思，寄之琴臺，見相如之灑落不羈。劉云：「長卿懷抱，俯仰見之。」是也。然在今日，文君安在？止有野花、蔓草，彷彿可象而已。「鳳求凰意」，「寥寥不聞」，卽「未見好德如好色」之意。

漫成二首 2148 PDF182,PDF2.113
野日荒荒白。春流泯泯清。渚蒲隨地有。村徑逐門成。只作披衣慣。常從漉酒生。眼邊無俗物。多病也身輕。江皋已仲春。花下復清晨。仰面貪看鳥。回頭錯應人。讀書難字過。對酒滿壺頻。近識峨眉老。知余懶是眞。

「荒荒」、「泯泯」，劉云：「兩句皆傷心，而『荒荒』尤警。」鍾云：「每疊字，皆用得不可解，妙。」三四寫出鄕村荒陋景象逼肖。◯結語見平日詩中稱懶者，皆繇俗物敗意故也。
次首：起語與下文全不相應，故云《漫成》。中四句俱寫懶態，而三四更妙。結句謂他人不足知我所以懶之由。鍾云：「古今眞懶幾人？」◯趙汸云：「公詩中屢言懶，非眞懶也，平日抱經濟之具，百不一試，而廢棄於岷山旅寓之間，與田夫野老共一日之樂，豈本心哉？況又有俗子溷之，其懶宜矣。唯東山隱者知之，故云。」

*江畔獨步尋花七絕 2219 PDF183,PDF2.114
江上被花惱不徹。無處告訴只顚狂。走覓南鄰愛酒伴。經旬出飲獨空牀。稠花亂蕊畏江濱。行步攲危實怕春。詩酒尙堪驅使在。未須料理白頭人。江深竹靜兩三家。多事紅花映白花。報答春光知有處。應須美酒送生涯。東望少城花滿煙。百花高樓更可憐。誰能載酒開金盞。喚取佳人舞繡筵。黃師塔前江水東。春光懶困倚微風。桃花一簇開無主。可愛深紅愛淺紅。黃四娘家花滿蹊。千朵萬朵壓枝低。留連戲蝶時時舞。自在嬌鶯恰恰啼。不是愛花卽肯死。只恐花盡老相催。繁枝容易紛紛落。嫩葉商量細細開。

此亦《竹枝》變調，而「顚狂」二字，乃七首之綱。覓酒伴而不値，所以獨步尋花也。
第一首「花惱」，其二「怕春」，皆反語；而「行步攲危」亦根「顚狂」來，「顚狂」根「惱」與「怕」來，所以惱與怕，鍾謂喜極無可奈何之辭，恐未然。公詩云：「放歌破愁絕」，總不如其自疏者爲的也。詩酒而曰「驅使」，白頭人而曰「料理」，俱是奇語。
其三：紅花、白花，人所不屑道，而添上「多事」，便奇。
其四：變煙花爲「花滿煙」，化腐爲新。
其五：「春光懶困倚微風」，似不可解，而於惱怕之外，別有領略，妙甚。桃花無主，可愛者深紅耶？淺紅耶？任人自擇而已。
其六之妙，在「留連」、「自在」，春光駘蕩，又覺惱人。
其七：鍾云：「前二語卽是惱花怕春意，然『嫩蕊商量細細開』，卻有餘興，不至落寞。」

春水生二絕 2161 PDF183,PDF2.158
二月六夜春水生。門前小灘渾欲平。鸕鷀鸂鶒莫漫喜。吾與汝曹俱眼明。一夜水高二尺強。數日不可更禁當。南市津頭有船賣。無錢卽買繫籬旁。

「水高二尺」，當作「二丈」。觀此二詩，知前江漲之喜，水勢如海，固奇觀也。

春夜喜雨 2125 PDF183,PDF2.116
好雨知時節。當春乃發生。隨風潛入夜。潤物細無聲。野徑雲俱黑。江船火獨明。曉看紅濕處。花重錦官城。

「好雨知時節」，謂當春乃萬物發生之時也，若解作雨發生則陋矣。三四用意靈幻，昔人以此爲相業，有味其言之也。「野徑雲俱黑」，知雨不遽止，蓋緣「江船火明」，徑臨江上，從火光中見雲之黑，皆寫眼中實景，故妙；不然，則「江船」句與喜雨無涉，而黑雲安得在野徑耶？譚評「江船」句云：「以此爲雨境尤妙。」安見其妙也？鍾、譚評詩，往往作影響語以欺人。束語「重」字妙，他人不能下。

*遣意 2139 PDF184,PDF2.117
囀枝黃鳥近。泛渚白鷗輕。一徑野花落。孤村春水生。衰年催釀黍。細雨更移橙。漸喜交遊絕。幽居不用名。簷影微微落。津流脈脈斜。野船明細火。宿雁取圓沙。雲掩初弦月。香傳小樹花。鄰人有美酒。稚子夜能賒。

意有不快，則借目前之景物以遣之，故「漸喜交遊絕」非眞實語，劉云怨調者，是也。
次首：「簷影」謂簷前之日影也。野船將夕起爨，故有火，而未入夜，故其光尙細，與「江船火獨明」者不同；而下面有「雁起圓沙」句，此非夜中所見也。「宿雁」似當作「鷺」，蓋花開雁已北矣。後有「建子月」詩句與此同，而作「宿鷺」，此作「宿雁」，彼此兩誤也。《禽經》：「鷺惡露，今人畜之有馴擾者，每至白露降日，定飛揚而去，不可復畜。」則知建子月安得有鷺？◯鄰人有酒，稚子能賒，何足爲異？余謂徑當作「夜」。
PDF2.158
「也能賒」，余謂當作「夜」，今閱應刻果然。《韻府》引之亦作「夜」，爲之一快。
PDF2.166
《通》云：「『孤村春水生』，冲淡自然，不知與『池塘春草』孰勝？」世有大可憂者，眾人不憂，唯君子獨憂之。然世有可適意者，眾人不知所適，唯君子獨取之。如「一徑野花落，孤村春水生」，「雲掩初弦月，香傳小樹花」，此景趣誰不見之，而取之以適者君子也。此其憂世之志，兼樂天之誠者也。

春水 2183 PDF185,PDF2.118
三月桃花浪。江流復舊痕。朝來沒沙尾。碧色動柴門。接縷垂芳餌。連筒灌小園。已添無數鳥。爭浴故相喧。

余在蜀，見水車連綴竹筒於轉輪上以漑田園，至今猶然。劉云：「『添無數』謂一春生成也，最是樂意。」余謂「爭浴相喧」，尤見樂意。◯「沙尾」語新。

江亭 2186 PDF185,PDF2.118
坦腹江亭暖。長吟野望時。水流心不競。雲在意俱遲。寂寂春將晚。欣欣物自私。故林歸未得。排悶強裁詩。

「水流」、「雲在」一聯，景與心融，神與景會，居然有道之言。蓋當閒適時道機自露，非公說不得如此通透，更覺「雲淡風輕」，無此深趣。「欣欣物自私」，劉云：「『更無私』自好，『自私』又好，實一意也。人自以爲我私，則無私矣，最是相業。然結語不稱。」

徐步 2211 PDF185,PDF2.119
整履步青蕪。荒庭日欲晡。芹泥隨燕觜。花蕊上蜂鬚。把酒從衣濕。吟詩信杖扶。敢論才見忌。實有醉如愚。

「整履」亦不虛下，蓋閒懶臥時多也。三四徐步所見；五六徐步所爲；束語徐步時所感。不怨而怨，怨而不怨。

石鏡 2266 PDF185,PDF2.119
蜀王將此鏡。送死置空山。冥寞憐香骨。提攜近玉顏。眾妃無復歎。千騎亦虛還。獨有傷心石。埋輪月宇間。

蜀王取武都山土築爲妃塚，卽武擔山也，以石鏡表其門。「眾妃無復歎」，無所用其妬矣。「千騎」卽武都取土者，今亦無所用之，猶虛還矣。獨有石鏡與月輪俱存，猶使人傷心也。吊古之詞。

*少年行 2256 PDF186,PDF2.119,PDF2.158
莫笑田家老瓦盆。自從盛酒長兒孫。傾銀注瓦驚人眼。共醉終同臥竹根。巢燕養雛渾去盡。江花結子已無多。黃衫年少來宜數。不見堂前東逝波。

閱其語意，是訓誨少年之詞。笑瓦盆者少年也，不知其醉與金玉器同耳。年華如逝波，黃衫年少，能有幾時？可不及時勉勵哉？
武德四年，敕庶人服紬絁，其色通用黃。
PDF2.158
庾信詩：「山杯捧竹根。」注：「竹根酒器。」今當作此解。蓋瓦盆盛酒，竹根酌酒，正堪作偶。當其醉，與金玉器同之。「臥」猶云棄置，謂不必收藏也。「黃衫年少來宜數」。數讀上聲，謂巢燕、江花，數其未去者幾許？尙開者幾許？則宜惜陰愛日，而致儆於東逝之波也。

*戲爲六絕 2501 PDF186,PDF2.120
庾信文章老更成。凌雲健筆意縱橫。今人嗤點流傳賦。不覺前賢畏後生。楊王盧駱當時體。輕薄爲文哂未休。爾曹身與名俱滅。不廢江河萬古流。縱使盧王操翰墨。劣於漢魏近風騷。龍文虎脊皆君馭。歷塊過都見爾曹。才力應難跨數公。凡今誰是出羣雄。或看翡翠蘭苕上。未掣鯨魚碧海中。不薄今人愛古人。清詞麗句必爲鄰。竊攀屈宋宜方駕。恐與齊梁作後塵。未及前賢更勿疑。遞相祖述復先誰。別裁僞體親風雅。轉益多師是汝師。

大有意思人，必不輕薄前輩；蓋名下無虛士，必有獨到處。老杜文章冠千古，其推尊前輩如此。「庾信文章」不曰老始成而曰「更成」，其意可思。
但看翡翠於蘭苕，未掣鯨魚於碧海，采春華而忘秋實，此文人通病，其輕薄前輩以此。
其五：謂我不薄今人之愛古人，而辭句必與爲鄰也。但學古人者在神不在貌，今優孟屈宋自謂可與方駕，恐不免作齊梁之後塵耳。
其六：謂今之輕薄前賢者，其不及前賢更勿疑矣；蓋此輩優孟古人，不過「遞相祖述」，而誰能爲之先也？不知優孟古人皆僞體也，必須區別裁正其僞體，而直與風雅爲親，始知前賢皆淵源於風雅。「轉益多師」，而汝師在是矣。

寄杜位 2405 PDF187,PDF2.121
近聞寬法離新州。想見懷歸尙百憂。逐客雖皆萬里去。悲君已是十年流。干戈況復塵隨眼。鬢髮還應雪滿頭。玉壘題書心緒亂。何時更得曲江遊。

位乃李林甫之婿，其遠謫想爲所累。此詩「近聞」、「想見」、「雖皆」、「已是」、「況復」、「還應」，通篇用虛字斡旋，字字皆活。曲江在京師，思遊曲江，意在同歸故鄕也。

*送韓十四江東省覲 2410 PDF187,PDF2.166
兵戈不見老萊衣。歎息人間萬事非。我已無家尋弟妹。君今何處訪庭闈。黃牛峽靜灘聲轉。白馬江寒樹影稀。此別還須各努力。故鄕猶恐未同歸。

《通》云：「言韓之父母以兵亂不見其子，則韓有親且不得奉，人間萬事皆不足道矣。父母兄弟，天倫之樂也，『我已無家尋弟妹』，而君今何處訪其父母耶？於是計其訪之之處，從黃牛峽、白馬江以達江東，而峽靜、江寒，道路經亂，蕭條之象如此，可不愼耶？故又勉以處亂之道，同歸故鄕也。」

逢唐興劉主簿弟 2395 PDF187,PDF2.122,PDF2.155
分手開元末。連年絕尺書。江山且相見。戎馬未安居。劍外官人冷。關中驛騎疏。輕舟下吳會。主簿意何如。

「劍外官人冷」，謂用情薄也，所以欲下「吳會」。
PDF2.155
「關中驛騎疏」，謂長安猶亂。劍外不可留，關中不可歸，故商量「下吳會」。

聞斛斯六官未歸 2311 PDF187,PDF2.122
故人南郡去。去索作碑錢。本賣文爲活。翻令室倒懸。荆扉深蔓草。土銼冷疏煙。老罷休無賴。歸來省醉眠。

焦弱侯云：「『賣文爲活』，『令室倒懸』，言其無假借也。語意不露，味之愈佳。」因引揚雄、穆修爲證。余閱詩意，「去索碑錢」，殊非雅事，總是家貧索爲酒資耳；故結句謂老則百事宜罷遣，休得無賴作此俗事也。雖空手歸亦省醉眠，蓋此人有錢卽飲，酒醉卽眠，觀公詩云：「經旬出飲只空牀」可見。此詩蓋規之。卽醉眠亦非佳事也。
PDF2.166
邵云：「《唐史拾遺》：『斛斯子明尤工碑銘，四方以金帛求其文，歲不減十萬。隨得隨廢，家人至貧窶不給。』故章末深以爲戒也。」恐不可信。

徐卿二子歌 2326 PDF188,PDF2.158
君不見徐卿二子生絕奇。感應吉夢相追隨。孔子釋氏親抱送。並是天上麒麟兒。大兒九齡色清澈。秋水爲神玉爲骨。小兒五歲氣食牛。滿堂賓客皆回頭。吾知徐公百不憂。積善衮衮生公侯。丈夫生兒有如此二雛者。名位豈肯卑微休。

「孔子釋氏抱送」，正述「吉夢」如此。

贈花卿 2335 PDF188,PDF2.123,PDF2.158
錦城絲管日紛紛。半入江風半入雲。此曲祇應天上有。人間能得幾回聞。

胡元瑞云：「花卿蓋歌妓之姓，李羣玉贈歌妓詩：『貌態祇應天上有，歌聲豈合世間聞？』」
PDF2.158
胡元瑞指爲歌妓，余謂此詩非一歌妓所能當，公原有《花卿歌》，今正相同，其爲花敬定無疑。其人恃功驕恣，故詩含風刺，玩之有味。

百憂集行 2353 PDF188,PDF2.123
憶年十五心尙孩。健如黃犢走復來。庭前八月梨棗熟。一日上樹能千迴。卽今倏忽已五十。坐臥只多少行立。強將笑語供主人。悲見生涯百憂集。入門依舊四壁空。老妻睹我顏色同。癡兒未知父子禮。叫怒索飯啼門東。

「強將笑語供主人」，寫作客之苦刻骨，身歷始知。四壁依舊空，老妻顏色同，癡兒索飯啼，不親歷寫不出。寫得情眞自然，妙絕。

石犀行 1988 PDF188,PDF2.123
君不見秦時蜀太守。刻石立作三犀牛。自古雖有厭勝法。天生江水向東流。蜀人矜誇一千載。泛溢不近張儀樓。今年灌口損戶口。此事或恐爲神羞。終藉隄防出眾力。高擁木石當清秋。先王作法皆正道。詭怪何得參人謀。嗟爾三犀不經濟。缺訛只與長川逝。但見元氣常調和。自免洪濤恣凋瘵。安得壯士提天綱。再平水土犀奔茫。

《通》云：「先王作法無非正道，如眾力隄防，出於人謀者是也。厭勝乃詭道，何得參預？故此三犀無關經濟，如此訛言，只合與長川俱逝而已。若論經濟，必須賢相，方能調和元氣，自免波濤以滋凋瘵，何難藉人謀以平水土？而石犀奔茫，無能惑人矣。『壯士提天綱』，正謂賢相操國柄也。曰『安得』，傷時無賢相也。」

江漲 2263 PDF189,PDF2.124
江發蠻夷漲。山添雨雪流。大聲吹地轉。高浪蹴天浮。魚鼈爲人得。蛟龍不自謀。輕帆好去便。吾道付滄洲。

此時必有羌戎猾夏，或姦宄竊發，因感江漲而起興，故結有「輕帆好去」之語。非詠江漲也。

朝雨 2277 PDF189,PDF2.124
涼氣曉蕭蕭。江雲亂眼飄。風鴛藏近渚。雨燕集深條。黃綺終辭漢。巢由不見堯。草堂尊酒在。幸得過清朝。

前四句不但卽景，兼影時事，故引黃綺、巢由，自發避世之意，用鴛藏、燕集起下二句。

晚晴 2281 PDF189,PDF2.124
村晚驚風度。庭幽過雨霑。夕陽薰細草。江色映疏簾。書亂誰能帙。杯乾可自添。時聞有餘論。未怪老夫潛。

此與前首一日事，一時作。前四句寫初晴光景甚妙。添杯承「尊酒」來，潛夫承「巢綺」來。《潛夫論》三字拆用妙。◯「書亂誰能帙」，謂攤書不收。
PDF2.162
尾句謂身雖隱，而時聞其論及世事，未可便怪老夫之潛也。按《王符傳》：「隱居著書，以譏當世得失，號曰《潛夫論》。其指訐時短，討讁物情，足以觀見當時風政。」此可得「餘論」之解矣，亦見公非果於忘世者。

病柏 2358 PDF189,PDF2.125
有柏生崇岡。童童狀車蓋。偃蹙龍虎姿。主當風雲會。神明依正直。故老多再拜。豈知千年根。中路顏色壞。出非不得地。蟠據亦高大。歲寒忽無憑。日夜柯葉改。丹鳳領九雛。哀鳴翔其外。鴟鴞志意滿。養子穿穴內。客從何鄕來。佇立久吁怪。靜求元精理。浩蕩難倚賴。

此有託而發。「神明依正直，故老多再拜」，一木之微而崇重至此，非想所及。「丹鳳」、「鴟鴞」四句，喩正人摧折，則善類悲之，小人快之，又從而寢處之，形容痛切。結句尤可悲，從范滂臨終語子「使汝爲惡，則惡不可爲；使汝爲善，則我不爲惡」來。

病橘 2364 PDF190,PDF2.125
羣橘少生意。雖多亦奚爲。惜哉結實小。酸澀如棠梨。剖之盡蠹蟲。采掇爽其宜。紛然不適口。豈止存其皮。蕭蕭半死葉。未忍別故枝。玄冬霜雪積。況乃迴風吹。嘗聞蓬萊殿。羅列瀟湘姿。此物歲不稔。玉食失光輝。寇盜尙憑陵。當君減膳時。汝病是天意。吾諗罪有司。憶昔南海使。奔騰獻荔支。百馬死山谷。到今耆舊悲。

「蕭蕭半死葉，未忍別故枝」，偏於無知之物寫出一段情性來，妙。◯此物不稔，玉食無輝，而當此減膳時，猶幸於君無損，此天意也，而吾愁罪及有司。鍾云：「又生一意，妙。」譚云：「念頭非爲有司也，恐有司又罪及百姓耳。」又云：「末入『荔枝』，絕妙，正愁罪有司之意。」鍾云：「末語似又以橘病爲幸，其感愈深矣。」

*枯㯶 2371 PDF190,PDF2.126
蜀門多椶櫚。高者十八九。其皮割剝甚。雖眾亦易朽。徒布如雲葉。青黃歲寒後。交橫集斧斤。凋喪先蒲柳。傷時苦軍乏。一物官盡取。嗟爾江漢人。生成復何有。有同枯椶木。使我沉歎久。死者卽已休。生者何自守。啾啾黃雀啅。側見寒蓬走。念爾形影乾。摧殘沒藜莠。

因軍而剝椶，旣悲椶之枯；因枯椶而念剝民同之，因悲民之困。蓋朝廷取民，大類剝椶，取之有節則生，旣剝且割，則枯死矣。況割剝之後，又集「斧斤」，椶有後凋之姿，而「喪先蒲柳」，悲哉！◯「死者」、「生者」，言椶而暗影小民。

枯柟 2377 PDF190,PDF2.127
楩柟枯崢嶸。鄕黨皆莫記。不知幾百歲。慘慘無生意。上枝摩皇天。下根蟠厚地。巨圍雷霆坼。萬孔蟲蟻萃。凍雨落流膠。衝風奪佳氣。白鵠遂不來。天雞爲愁思。猶含棟梁具。無復霄漢志。良工古昔少。識者出涕淚。種楡水中央。成長何容易。截承金露盤。裊裊不自畏。

此爲當時任相者發。棟梁之具，不遇良工，而截水中之楡以承露盤，安能勝其任乎？
PDF2.156
「種楡水中央」，趙云：「楡賴濕潤而後生，故言水中央。」

所思 2306 PDF191,PDF2.158
苦憶荆州醉司馬。謫官尊俎定常開。九江日落醒何處。一柱觀頭眠幾回。可憐懷抱向人盡。欲問平安無使來。故憑錦水將雙淚。好過瞿塘灩澦堆。

「苦憶」引起下三句，都是憶。「可憐懷抱」句，《演義》謂憐司馬，未是。還是自憐，亦根「苦憶」。因憶之苦，故纔逢人便抒懷寄訊，終不得達，故可憐。乃彼亦無使來，莫問平安，彼此隔絕，起下「故憑」才有力。「九江」注指在潯陽，未是。《演義》據《蔡氏書傳》而定爲洞庭湖，是。才與荆州合。

進艇 2294 PDF191,PDF2.159
南京久客耕南畝。北望傷神坐北窗。晝引老妻乘小艇。晴看稚子浴清江。俱飛蛺蝶元相逐。並蔕芙蓉本自雙。茗飲蔗漿攜所有。瓷罌無謝玉爲缸。

猶云入船也。觀起語，知非眞快心之作，所謂「駕言出遊，以寫我憂」者。「稚子」卽公之二子，世亂而骨肉離散者多，公雖漂泊，而得攜妻子與同苦樂，猶不幸中之幸，故俱飛、並蔕，借微物以見意，雖「茗飲蔗漿」，亦甘之如飴，而瓷甖等於玉缸矣。不知者以爲愛戀妻擎，奚翅千里！

草堂卽事 2424 PDF191,PDF2.159
荒村建子月。獨樹老夫家。霧裏江船渡。風前徑竹斜。寒魚依密藻。宿鷺起圓沙。蜀酒禁愁得。無錢何處賒。

PDF2.155
肅宗上元二年九月，詔去上元號，以十一月爲歲首。月以斗建命之，故詩云：「荒村建子月。」《春秋》變古則書，蓋史法也。
PDF2.159
「獨樹」猶云孤立，非樹木也。中聯都寫蕭條景象，而末言愁不可禁，非眞欲賒酒也。「宿鷺」此當作「宿雁」，唯寒冱時有之。

奉寄別馬巴州 3021 PDF192,PDF2.127
勳業終歸馬伏波。功曹非復漢蕭何。扁舟繫纜沙邊久。南國浮雲水上多。獨把漁竿終遠去。難隨鳥翼一相過。知君未愛春湖色。興在驪駒白玉珂。

時公將適楚，故寄別馬巴州，復以嚴武將至不果行，後有《奉待嚴大夫》詩，參看自見。公流落劍南，召補京兆功曹不至，故有次句。扁舟將適楚，繫纜已久。蜀稱南京，故云「南國」。「浮雲水上多」言無厚交可依也。故獨把漁竿，終當遠去，難隨鳥翼，一過相別；然亦「知君未愛春湖」，同吾把釣，「興在驪駒玉珂」耳。驪駒詩，送客不迎客。鳴珂遊帝都者所用。◯按服虔《通俗文》：「勒飾曰珂。」

奉待嚴大夫 3114 PDF192,PDF2.128
殊方又喜故人來。重鎭還須濟世才。常怪偏裨終日待。不知旌節隔年回。欲辭巴徼啼鶯合。遠下荆門去鷁催。身老時危思會面。一生襟抱向誰開。

嚴嘗三鎭蜀，今云「又喜故人來」，當是第二次。「旌節隔年迴」，見待之久也。公言已欲辭巴下荆，因嚴公將至，故留以待。舊註謂欲下荆門以迓之，誤矣。

*江詠五首 2516 PDF192,PDF2.128
丁香體柔弱。亂結枝猶墊。細葉帶浮毛。疏花披素豔。深栽小齋後。庶近幽人占。晚墮蘭麝中。休懷粉身念。百草競春華。麗春應最勝。少須好顏色。多漫枝條剩。紛紛桃李枝。處處總能移。如何此貴重。卻怕有人知。梔子比眾木。人間誠未多。於身色有用。與道氣傷和。紅取風霜實。青看雨露柯。無情移得汝。貴在映江波。故使籠寬織。須知動損毛。看雲莫悵望。失水任呼號。六翮曾經剪。孤飛卒未高。且無鷹隼慮。留滯莫辭勞。花鴨無泥滓。階前每緩行。羽毛知獨立。黑白太分明。不覺羣心妬。休牽眾眼驚。稻粱霑汝在。作意莫先鳴。

公之詠物，俱有爲而發，非就物賦物者，蓋詩之比也。◯初居江上，觸目成詩，故云江詠。
丁香體雖柔弱，氣卻馨香，終與蘭麝爲偶，雖粉身甘之，此守死善道者。
麗春乃春華之最，而不與百草相競，此闇然不求人知者。
梔子色堪染帛，而其性過寒，如人有所長，亦有所短；則用其長不責其短，「無求備於一人」也。
鸂鶒入籠，本非所願。然可以養毛羽，可以避鷹隼。故人於失意之時，未必非得意之路，在人善用之耳。「莫悵望」、「莫辭勞」，委曲寬慰，眞仁人之言。
花鴨之色，蓋黑白相間者。黑白分明，羣心所妬，況可嘵嘵自鳴乎？故君子以含光混世爲貴。

三絕句 2570 PDF193,PDF2.130
楸樹馨香倚釣磯。斬新花蕊未應飛。不如醉裏風吹盡。可忍醒時雨打稀。門外鸕鷀去不來。沙頭忽見眼相猜。自今已後知人意。一日須來一百迴。無數春筍滿林生。柴門密掩斷人行。會須上番看成竹。客至從嗔不出迎。

此因世情薄惡，難與交遊，而思爲辟人計也。其一：將楸樹比反覆小人。傾蓋如故，而轉盼成仇。如楸樹花開，馨香可挹，與吾釣磯相倚；乃花蘂斬新，忽已凋落，風吹、雨打隨之。醉時不覺，猶之不動聲色而攜交，醒則明知，是絕交而出惡聲矣。楸似松柏而有花無子，故以比交之鮮終者。
其二：將鸕鷀比忌刻小人。已爲蹠、蹻，而妬害由、夷，如鸕鷀機心之鳥，見忘機之人而疑之，不知君子襟懷坦蕩，任汝自來自去而不以介意也。
其三：謂世俗大都此輩，誰堪爲侶？今筍生滿林，先已杜門謝客。「看」猶「養」也，將上番之筍看養成竹，與此虛心直節者爲友，而客至不復出迎矣。
種竹家前番出者壯大，養之成竹；後番出者漸小則取食。「上番」乃前番者。「客至從嗔不出迎」，用張廌入竹避王右軍事。

畏人 2527 PDF193,PDF2.132
早花隨處發。春鳥異方啼。萬里清江上。三年落日低。畏人成小築。褊性含幽栖。門徑從榛草。無心待馬蹄。

「萬里清江上」，羈旅之懷；「三年落日低」，遲暮之感。後四句逐句相根。

可惜 2207 PDF194,PDF2.132
花飛有底急。老去願春遲。可惜歡娛地。都非少壯時。寬心應是酒。遣興莫過詩。此意陶潛解。吾生後汝期。

「有底」乃俗語，猶云有如此之急，違吾願矣，故有下句。三四正發「願春遲」之意。心難寬，興難遣，不得已而借詩酒；古來唯淵明得此意，而今無其人，吾生也晚，當與作神交耳。

落日 2198 PDF194,PDF2.132
落日在簾鉤。溪邊春事幽。芳菲緣岸圃。樵爨倚灘舟。啅雀爭枝墜。飛蟲滿院遊。濁醪誰造汝。一酌散千憂。

草堂中捲簾獨酌，忽見落日正照簾鉤，因用發興，遂有此作。蓋草堂逼近溪邊，舉目所見，春事方幽，如芳菲者溪岸之圃，樵爨者溪灘之舟，雀爭枝而鳴墜，蟲出院而飛遊，無非幽事。情與景會，樂以忘憂，融融洩洩，不自知其樂之所自。而歸功於酒，曰：「是誰造汝？一酌而千憂俱散乎？」不知亦非酒之功也。公老逢亂離，異鄕孤客，不如意事十常八九；至於銜杯對景，身世俱忘，百憂盡遣。吾謂此老胸中無宿物者此也。譚於此詩評云：「杜五言律，每首必有一二語絕妙者，多或五六句。竟以結語味短，使人氣悶。」似不滿於此結，未足與論杜詩也。

獨酌 2202 PDF194,PDF2.134
步屧深林晚。開尊獨酌遲。仰蜂黏落絮。行蟻上枯梨。薄劣慚眞隱。幽偏得自怡。本無軒冕意。不是傲當時。

首二句見幽閒自適之趣。三四根「步屧」句來，紀深林所見，此物情之適也。五六根「開尊」句來，獨酌而自怡，此閒居之適也。末言「本無軒冕意」，則隱眞矣。此發第五句未盡之意，有「傲」便不眞，不「傲」而後眞也。蓋世有居山林而心常炎，居軒冕而心常冷。「本無軒冕意」，當如此看，此眞僞之辨也。
PDF2.167
《通》云：「凡古之眞隱，抱濟世之才者也；若我薄劣，不過幽偏自怡而已。」

*廣州段功曹到得楊五長史書功曹却歸聊寄此詩 2472 PDF195,PDF2.135
衞青開幕府。楊僕將樓船。漢節梅花外。春城海水邊。銅梁書遠及。珠浦使將旋。貧病他鄕老。煩君萬里傳。

長史非將兵者，因姓楊而借用之。廣州遠隔庾嶺，而以海爲界，故云「梅花外」、「海水邊」，總見其遠也。故接云「書遠及」，見其情厚；書及「銅梁」，卻倒言之。又貧，又病，又在他鄕，又老，公之近狀，五字盡之，傳之萬里者功曹也。詩寄長史而云「煩君」，此趁筆之誤。

得廣州張判官叔卿書使還以詩代意 2476 PDF195,PDF2.135
鄕關胡騎遠。宇宙蜀城偏。忽得炎州信。遙從月峽傳。雲深驃騎幕。夜隔孝廉船。卻寄雙愁眼。相思淚點懸。

「宇宙蜀城偏」，見寄書不便，故承之以「忽得炎州信」。月峽在蜀，而云「遙從月峽傳」，蓋月峽去錦城尙遠，而亦見其地之偏也。「雪深」、「夜隔」，總見其遠。「驃騎幕」判官所居；而「孝廉船」則因張憑同姓而借用之，止是悲其相「隔」耳。所寄者詩，而云「卻寄雙愁眼」，奇甚。蓋寫詩淚點沾紙，則淚眼與詩同去矣，十字爲句。

送段功曹歸廣州 2480 PDF195,PDF2.136
南海春天外。功曹幾月程。峽雲籠樹小。湖日落船明。交趾丹砂重。韶州白葛輕。幸君因旅客。時寄錦官城。

送行在春，而數月之程，不能以春到，故云「南海春天外」。歸廣州必出三峽，經洞庭，故三四言途中之景。而「丹砂」、「白葛」，廣州方物，因估客以寄，固不愁其遠也。

贈別何邕 2487 PDF196,PDF2.137
生死論交地。何由見一人。悲君隨燕雀。薄宦走風塵。綿谷元通漢。沱江不向秦。五陵花滿眼。傳語故鄕春。

起語見何乃深交，卻悲其隨燕雀而走風塵，云「何由見一人」以此。漢水有在楚者，有在蜀者，此必蜀中之漢，言何仕綿谷，水可通漢，猶去己不遠；己在沱江，水不通秦，尙無歸期，然總是異鄕客也。懸想五陵之花，今正滿眼，此故鄕之春，止堪傳語，不得目見；則風塵之悲，吾二人共之矣。

贈別鄭鍊赴襄陽 2493 PDF196,PDF2.137
戎馬交馳際。柴門老病身。把君詩過日。念此別驚神。地闊峨眉晚。天高峴首春。爲於耆舊內。試覓姓龐人。

以戎馬交馳之際，有此柴門老病之身，時刻難堪，止是把君之詩以過日耳；則念此之別，能不驚神乎？，把君詩、念此別三字相屬；「過日」或作「過目」，則無味矣。五六承念別來，自茲一別，我在峨眉，君在峴首，地闊天高，何繇會面？所以驚神者此也。倘耆舊內有如龐德公者，覓以相報，吾將與之偕隱於襄陽，則吾得所歸，而君亦無嗟於遠別矣。

嚴中丞枉駕見過 2548 PDF196,PDF2.138
元戎小隊出郊坰。問柳尋花到野亭。川合東西瞻使節。地分南北任流萍。扁舟不獨如張翰。皁帽應兼似管寧。寂寞江天雲霧裏。何人道有少微星。

張翰棄官，管寧遯世，故有不獨、應兼之別。公旣以張、管自比，則「少微」亦應自謂；若中丞枉駕，誰不知之？以之自謂，始見中丞惠顧之寵，而文勢亦順。
附：
嚴武寄題杜二錦江野亭
三四，鍾云：「蓋嘲之，且歎其不偶耳。」余謂公詩有「皁帽」語，故答以「鵕䴊」語，欲其出而仕也。「鵕䴊冠」大抵近侍之冠，必非《佞倖傳》者；後人誤讀此語，遂有不冠之說，而欲殺之誣，從此起矣。末句是欲公之往見，使君灘必非魚復縣者，或因使君字而借用之。◯「鸚鵡」句亦恐公恃才傲物，故戒之。非至相知，語不及此。

遭田父泥飲美嚴中丞 2552 PDF197,PDF2.140
步屧隨春風。村村自花柳。田翁逼社日。邀我嘗春酒。酒酣誇新尹。畜眼未見有。回頭指大男。渠是弓弩手。名在飛騎籍。長番歲時久。前日放營農。辛苦救衰朽。差科死則已。誓不舉家走。今年大作社。拾遺能住否。叫婦開大甁。盆中爲吾取。感此氣揚揚。須知風化首。語多雖雜亂。說尹終在口。朝來偶然出。自卯將及酉。久客惜人情。如何拒鄰叟。高聲索果栗。欲起時被肘。指揮過無禮。未覺村野醜。月出遮我留。仍嗔問升斗。

鍾云：「內藏一淳朴富足氣象，便是美中丞，不專指『說尹終在口』一句也。」余謂公詩「田父要皆去」，此其一證。妙在寫出村人口角，朴野氣象如畫。然此田父亦見公爲中丞之客，而兒子受役於中丞，其殷勤亦半參以勢利；然村野人勢利別有一般光景可笑，公亦不深求也。

野人送朱櫻 2576 PDF197,PDF2.140
西蜀櫻桃也自紅。野人相贈滿筠籠。數回細寫愁仍破。萬顆圓勻訝許同。憶昨賜霑門下省。退朝擎出大明宮。金盤玉箸無消息。此日嘗新任轉蓬。

公一見朱櫻，遂想到在省中拜賜之時，故「也自紅」、「愁仍破」、「訝許同」，俱喚起「憶昨」二句，而歸宿於「金盤玉箸無消息」。通篇血脈融爲一片，公之律詩大都如此。而逐句作解者，往往失之。「細寫」謂來札，野人作書，鄭重煩絮，亦其常態，然讀之而愁仍舊破。見勻圓，訝其如許今昔相同也。然後插入往事，賜霑擎出，何等光寵，而今何如哉？公受賜於肅宗之朝；閱「金盤」語，似在肅宗晏駕後作。

*弊廬遣興奉寄嚴公 3339 PDF197,PDF2.141
野水平橋路。春沙映竹村。風輕粉蝶喜。花暖蜜蜂喧。把酒宜深酌。題詩好細論。府中瞻暇日。江上憶詞源。迹忝朝廷舊。情依節制尊。還思長者轍。恐避席爲門。

「江上憶詞源」，亦推尊嚴公，但句俗耳。劉云：「頗自負。」誤。結語十字爲句，有謔意，趙註亦誤。

舟前小鵝兒 2837 PDF198,PDF2.142
鵝兒黃似酒。對酒愛新鵝。引頸嗔船逼。無行亂眼多。翅開遭宿雨。力小困滄波。客散曾城暮。狐狸奈若何。

用修云：「漢州酒名鵝黃。」三四狀小鵝兒如畫。鵝不「嗔船」，下一「嗔」字才肖。

官池春雁二首 2840 PDF198,PDF2.142
自古稻粱多不足。至今鸂鶒亂爲羣。且休悵望看春水。更恐歸飛隔暮雲。青春欲盡急還鄕。紫塞寧論尙有霜。翅在雲天終不遠。力微矰繳絕須防。

此感官池之雁，而借以發己欲歸未得之意。《月令》，孟春之月，候雁北矣。「青春欲盡」必有誤；且春盡安得「有霜」？恐是「易盡」。

*奉和嚴中丞西城晚眺 2560 PDF198,PDF2.142
汲黯匡君切。廉頗出將頻。直詞才不世。雄略動如神。政簡移風速。詩清立意新。層城臨暇景。絕域望餘春。旗尾蛟龍會。樓頭燕雀馴。地平江動蜀。天闊樹浮秦。帝念深分閫。軍須遠算緡。花羅封蛺蝶。瑞錦送麒麟。辭第輸高義。觀圖憶古人。征南多興緒。事業闇相親。

「地平江動蜀，天闊樹浮秦」，劉云：「長篇著兩語如此，豈不軒豁。」不知和晚眺止此兩語盡之，乃詩家著精神處，餘俱襯語矣。「花羅」、「瑞錦」，當是上之所賜，豈有貢此作軍須者？註誤。

*短歌行贈王郎司 5483 PDF198,PDF2.143
王郎酒酣拔劍斫地歌莫哀。我能拔爾抑塞磊落之奇才。豫樟翻風白日動。鯨魚跋浪滄溟開。且脫佩劍休徘徊。西得諸侯棹錦水。欲向何門趿珠履。仲宣樓頭春已深。青眼高歌望吾子。眼中之人吾老矣。

「我能拔爾」是述王郎語，卽上句「莫哀」二字，亦王郎歌中語也。「豫章」三句連上，亦述王郎語。「且脫劍佩」句，是因公欲去而留之，極是好意，故公所以期望之者亦極深切。「諸侯」卽謂王郎，而下文數語，詞短而情長，不容再著一語。此篇乃老杜歌行之奇絕者，遵岩不滿而《詩歸》不收，豈得稱具眼耶？

*入奏行贈西山檢察使竇侍御 2460 PDF199,PDF2.144
竇侍御。驥之子。鳳之雛。年未三十忠義俱。骨鯁絕代無。炯如一段清冰出萬壑。置在迎風寒露之玉壺。蔗漿歸廚金碗凍。洗滌煩熱足以寧君軀。政用疏通合典則。戚聯豪貴耽文儒。兵革未息人未蘇。天子亦念西南隅。吐蕃憑陵氣頗粗。竇氏檢察應時須。運糧繩橋壯士喜。斬木火井窮猿呼。八州刺史思一戰。三城守邊卻可圖。此行入奏計未小。密奉聖旨恩宜殊。繡衣春當霄漢立。綵服日向庭闈趨。省郎京尹必俯拾。江花未落還成都。江花未落還成都。肯訪浣花老翁無。爲君酤酒滿眼酤。與奴白飯馬青芻。

此篇起來八句，如雷轟電閃，風雨驟至，長短錯雜，似無條理，而所著意在「骨鯁絕代無」、「足以寧君軀」；而襯語則形容其清冷。蓋侍御入奏，期於鯁直，然必清心冷面人，然後敢直言。時吐蕃分道入寇，上方煩熱，宵旰不寧，得此清直人從公簡較，不徇情面，然後可以制強寇而釋主上之憂也。遵岩欲汰後二句，則意不完矣。此詩一韻到底，而兩用疊韻，妙協音節，起伏頓挫。「江花未落」語，須有疊句。

江上値水如海勢聊短述 2165 PDF199,PDF2.145
爲人性僻耽佳句。語不驚人死不休。老去詩篇渾漫興。春來花鳥莫深愁。新添水檻供垂釣。故著浮槎替入舟。焉得思如陶謝手。令渠述作與同遊。

此詩卽漫興也。水勢不易描寫，故止詠水檻浮舟。此避實擊虛之法。

水檻遣心二首 2177 PDF199,PDF2.145
去郭軒楹敞。無村眺望賒。澄江平少岸。幽樹晚多花。細雨魚兒出。微風燕子斜。城中十萬戶。此地兩三家。蜀天常夜雨。江檻已朝晴。葉潤林塘密。衣乾枕席清。不堪祇老病。何得尙浮名。淺把涓涓酒。深憑送此生。

前首止詠水檻所見，次首始見遣心。選者止收前首，失作者之意矣。蓋公有意用世，今老病不堪，則浮名無用，止憑涓涓之酒以送此生而已。曰「淺把」，則酒亦不能如意，可憐！

*屛迹二首 2530 PDF199,PDF2.145
衰年甘屛迹。幽事供高臥。鳥下竹根行。龜開萍葉過。年荒酒價乏。日倂園蔬課。猶酌甘泉歌。歌長擊尊破。用拙存吾道。幽居近物情。桑麻深雨露。燕雀半生成。村鼓時時急。漁舟箇箇輕。杖藜從白首。心迹喜雙清。晚起家何事。無營地轉幽。竹光團野色。舍影漾江流。失學從兒懶。長貧任婦愁。百年渾得醉。一月不梳頭。

二首意亦相屬。用拙故幽居，幽居故與物情近。「桑麻雨露」，「燕雀生成」，此物情也，與人情正相近也。村鼓自急，漁舟自輕，理亂不聞，人已白首，止用杖藜從之足矣。心迹雙清，吾道所繇存也。◯生已成，成又生，「生成」兩用，故著「半」字妙。
「無營」又根「用拙」來，「轉幽」又根「幽居」來。居已幽矣，以無營而轉幽；「竹光」、「野色」二句，申言地幽如此，以補前章幽居所未盡。兒從其懶，婦任其愁，百年了於一醉，頭亦可以不梳，正言無營如此，以發用拙之旨。
PDF266,PDF3.128
三四正「幽事」。賣園蔬以供酒價，所得幾何？乏酒而酌甘泉，悲歌宜矣。

絕句四首 3224 PDF200,PDF2.146
堂西長筍別開門。塹北行椒卻背村。梅熟許同朱老喫。松高擬對阮生論。欲作魚梁雲覆湍。因驚四月雨聲寒。青溪先有蛟龍窟。竹石如山不敢安。兩箇黃鸝鳴翠柳。一行白鷺上青天。窗含西嶺千秋雪。門泊東吳萬里船。藥條藥甲潤青青。色過棕亭入草亭。苗滿空山慚取譽。根居隙地怯成形。

此四詩蓋作於卜居草堂之後，擬客居此以終老，而自敍情事如此。
其一：「長筍別開門」，「行椒背村」，蓋厭俗客之至也，故梅熟、松高，止與一二知契同喫並論而已。「行椒」謂遊行椒間。松高對論，謂與講論於松陰下也。公詩「無數春筍滿林生」一首，與「看君多道氣」二句，可作此詩之證。
其二：「魚梁」亦治生一事，然無主之利，爭者必多，而豪有力者必據之，故以蛟龍比勢豪。而蛟龍必有雲雨隨之，勢豪必有惡少助之，故「竹石不敢安」，亦謹避之耳。若眞有龍窟，豈魚梁之地耶？故知其爲比也。
其三：是自適語。草堂多竹樹，境亦超曠，故鳥鳴鷺飛，與物俱適，窗對西山，古雪相暎，對之不厭，此與拄笏看爽氣者同趣。門泊吳船，卽公詩「平生江海心，夙昔具扁舟」是也。公蓋嘗思吳，今安則可居，亂則可去，去亦不惡，何適如之！
其四：公多病，故嘗種藥，「種藥扶衰病」，公詩也。種藥多品，有條有甲；棕亭、草亭，圃中所有。青潤之色，過棕亭而入草亭，藥之多也。川產藥材，稱爲道地，「空山」皆是，藥苗雖滿，有愧道地之稱。藥多用根，本草圖其形；然「隙地」多沙石，其形不全，故怯於成形，總不如所種者佳也。

嚴公仲夏枉駕草堂兼攜酒饌 2582 PDF201,PDF2.147
竹裏行廚洗玉盤。花邊立馬簇金鞍。非關使者徵求急。自識將軍禮數寬。百年地闢柴門迥。五月江深草閣寒。看弄漁舟移白日。老農何有罄交歡。

「使者徵求急」，注者未的。余謂必嚴公徵入幕府。公入嚴公之幕，在鎭蜀第三次，詩或此時作；或第二次嘗徵公而不赴也。

卽事 2541 PDF201,PDF2.148
百寶裝腰帶。眞珠絡臂韝。笑時花近眼。舞罷錦纏頭。

「笑時花近眼」，巧於形容。「錦纏頭」，觀此詩，則「纏」不必作去聲。

少年行 2537 PDF201,PDF2.148
馬上誰家白面郎。臨階下馬坐人牀。不通姓字粗豪甚。指點銀甁索酒嘗。

此首是眞詠少年者，然亦惡少。

嚴公廳宴同詠蜀道畫圖 2588 PDF201,PDF2.148
日臨公館靜。畫滿地圖雄。劍閣星橋北。松州雪嶺東。華夷山不斷。吳蜀水相通。興與煙霞會。清尊幸不空。

此詩三四在地圖內，而五六推及圖以外，包羅宏闊，俯仰無際矣，此地圖之「雄」也。松州在雪山之西，與吐蕃界，今云「雪嶺東」，何也？余謂此佛祖修道之所，故松州在其東，卽「西嶺千秋雪」，亦當作此解，對「東吳萬里船」纔稱。若「西山白雪」對「南浦清江」，則蜀山也。

大雨 2594 PDF202,PDF2.149
西蜀冬不雪。春農尙嗷嗷。上天迴哀眷。朱夏雲鬱陶。執熱乃沸鼎。纖絺成縕袍。風雷颯萬里。霈澤施蓬蒿。敢辭茅葦漏。已喜黍豆高。三日無行人。二江聲怒號。流惡邑里清。矧茲遠江皋。荒庭步鸛鶴。隱几望波濤。沉痾聚藥餌。頓忘所進勞。則知潤物功。可以貸不毛。陰色靜壠畝。勸耕自官曹。四鄰耒耜出。何必吾家操。

旱逢甘雨，不止言「黍豆高」，而云「沛澤施蓬篙」，「潤物」「貸不毛」；末云「四鄰出耒耜，何必吾家操」，知此公襟抱敻越流俗。

寄高適 2651 PDF202,PDF2.149
楚隔乾坤遠。難招病客魂。詩名惟我共。世事與誰論。北闕更新主。南星落故園。定知相見日。爛漫倒芳尊。

宋玉賦《招魂》者，楚人也。「世事與誰論」，蓋欲與論濟世之術。◯寶應元年，代宗卽位，適自蜀召還，故云「南星落故園」；適家在滄州，乃知故園公自謂也。公家京師，今更新主，太平有期，公當歸故鄕與相見也。

奉送嚴公入朝十韻 2603 PDF202,PDF2.150
鼎湖瞻望遠。象闕憲章新。四海猶多難。中原憶舊臣。與時安反側。自昔有經綸。感激張天步。從容靜塞塵。南圖迴羽翮。北極捧星辰。漏鼓還思晝。宮鶯罷囀春。空留玉帳術。愁殺錦城人。閣道通丹地。江潭隱白蘋。此生那老蜀。不死會歸秦。公若登台輔。臨危莫愛身。

公與嚴公交契厚矣，十韻不及私情，而結以「臨危莫愛身」，道義之交如此。卽「那老蜀」，「會歸秦」，非但身謀，所期望者不小，意在言外。◯不言朝廷，而云「中原憶舊臣」，見人望所屬。

*奉濟驛送嚴公四韻 2613 PDF202,PDF2.150
遠送從此別。青山空復情。幾時杯重把。昨夜月同行。列郡謳歌惜。三朝出入榮。江村獨歸處。寂寞養殘生。

此詩纔敍情。方虛谷云：「第一句極酸楚，結句尤覺徬徨無依。」故武再帥蜀，卒於任，公遂去蜀。

送梓州李使君之任 2615 PDF203,PDF2.151
籍甚黃丞相。能名自潁川。近看除刺史。還喜得吾賢。五馬何時到。雙魚會早傳。老思筇竹杖。冬要錦衾眠。不作臨歧恨。唯聽舉最先。火雲揮汗日。山驛醒心泉。遇害陳公殞。於今蜀道憐。君行射洪縣。爲我一潸然。

陳拾遺，射洪人，縣屬梓州。「君行射洪縣，爲我一潸然」，「爲我」用得奇。

觀打魚歌 2621 PDF203,PDF2.151
綿州江水之東津。魴魚鱍鱍色勝銀。漁人漾舟沉大網。截江一擁數百鱗。眾魚常才盡卻棄。赤鯉騰出如有神。潛龍無聲老蛟怒。迴風颯颯吹沙塵。饔子左右揮霜刀。鱠飛金盤白雪高。徐州禿尾不足憶。漢陰槎頭遠遁逃。魴魚肥美知第一。旣飽歡娛亦蕭瑟。君不見朝來割素鬐。咫尺波濤永相失。

「眾魚」用「常才」字新。「赤鯉騰出」，「龍潛蛟怒」，如何想頭！他人觀打魚，賦不到此。「旣飽歡娛亦蕭瑟」，鍾云：「說得口腹人敗興，抵得一篇戒殺文。」

又觀打魚 2624 PDF203,PDF2.151
蒼江漁子清晨集。設網提綱萬魚急。能者操舟疾若風。撐突波濤挺叉入。小魚脫漏不可紀。半死半生猶戢戢。大魚傷損皆垂頭。屈強泥沙有時立。東津觀魚已再來。主人罷鱠還傾杯。日暮蛟龍改窟穴。山根鱣鮪隨雲雷。干戈兵革鬥未止。鳳凰麒麟安在哉。吾徒胡爲縱此樂。暴殄天物聖所哀。

「設網提綱萬魚急」，鍾云：「『急』字盡情，令人有斷罟之思。」◯「操舟疾若風」，「撐突波濤挺叉入」，可以入畫。◯「小魚脫漏不可紀，半死半生猶戢戢」，譚云：「每見老杜寫俚事妙處，輒歎白香山無才。」◯「大魚傷損皆垂頭，屈強泥沙有時立」，鍾云：「前詩『騰出』，此詩『傷損』，困頓中屈伸不同，各有一番精神。」◯「蛟龍改窟穴」，「鱣鮪隨雲雷」，殺機所感，令人神悚。然作詩本意，全在干戈兵革上起，盈城盈野，見者傷心，而不知暴殄天物，其痛一也。故至誠盡人之性，卽能盡物之性，一視同仁，初無二理。

越王樓歌 2628 PDF204,PDF3.4
綿州州府何磊落。顯慶年中越王作。孤城西北起高樓。碧瓦朱甍照城郭。樓下長江百丈清。山頭落日半輪明。君王舊迹今人賞。轉見千秋萬古情。

「越王作」，言作綿州刺史也。曰「照城郭」，則此樓又爲磊落之助。而樓下長江，山頭落日，山高水清，奇觀勝賞。然君王身造此樓，不能長享，已成舊迹，而今人賞之，古詩所謂「萬歲更相送」者信矣。千秋萬歲，其情盡然，不可轉見乎？

海棕行 2631 PDF204,PDF3.4
左綿公館清江濆。海棕一株高入雲。龍鱗犀甲相錯落。蒼稜白皮十抱文。自是眾木亂紛紛。海棕焉知身出羣。移栽北辰不可得。時有西域胡僧識。

棕與椶同，卽椶櫚。前已有《枯椶》詩，但海棕以高大異常棕耳。「十抱」十把也，高入雲，大十抱，棕之出羣如此。因眾木紛紛，故不但人不知，卽海棕亦不自知，除非移栽北辰眾星所共之地，必有天上人識之；而竟不可得，時有胡僧能識之耳，安可望之世人乎！「焉知身出羣，」奇；「移栽北辰」，更奇，此從「天上種白楡」脫來。公抱經濟而不得試，自負自歎，非詠海棕也。「胡僧」借用昆明劫灰事。

姜楚公畫角鷹歌 2633 PDF204,PDF3.5
楚公畫鷹鷹戴角。殺氣森森到幽朔。觀者貪愁掣臂飛。畫師不是無心學。此鷹寫眞在左綿。卻嗟眞骨遂虛傳。梁間燕雀休驚怕。亦未摶空上九天。

「殺氣到幽朔」，乃安、史反地，時尙未平，故云。「貪愁」二字合用妙，貪其入臂，又愁其掣臂而飛也。「畫師不是無心學」，但不能學耳。形容佳畫，止於奪眞，而窮工極變，如「高堂見生鶻，颯爽動秋骨」，奇矣，「卻疑眞骨遂虛傳」，愈出愈奇。

光祿坂行 2639 PDF205,PDF3.6
山行落日下絕壁。西望千山萬山赤。樹枝有鳥亂鳴時。暝色無人獨歸客。馬驚不憂深谷墜。草動只怕長弓射。安得更似開元中。道路卽今多擁隔。

「暝色無人獨歸客」，讀之凜然。鍾云：「妙在『暝色無人』下徑接『獨歸客』；『老身古寺風泠泠』，妙在『老身』下徑接『古寺風泠泠』。奧甚幻甚。」筆力所至，只憂賊，不暇憂墜，巧於形容。

悲秋 2658 PDF205,PDF3.6
涼風動萬里。羣盜尙縱橫。家遠傳書日。秋來爲客情。愁窺高鳥過。老逐眾人行。始欲投三峽。何由見兩京。

起興於「涼風萬里」，知羣盜所該者廣；而在京則史朝義未除，在成都則徐知道方亂，此其最大者。是以「家遠傳書」，知京師未安；「秋來客情」，因成都難過，故見高鳥而愁己之不如。年老而逐眾人之避亂者以同行，始欲投三峽以逃蜀難耳。去兩京愈遠，而何由得見乎？況兩京之亂又不減於蜀也。皆可悲之甚者，故以《悲秋》命題。

客夜 2661 PDF205,PDF3.7
客睡何曾著。秋天不肯明。卷簾殘月影。高枕遠江聲。計拙無衣食。途窮仗友生。老妻書數紙。應悉未歸情。

「何曾」「不肯」四字，用得精神。五六正未歸之情。

客亭 2664 PDF205,PDF3.7
秋窗猶曙色。落木更天風。日出寒山外。江流宿霧中。聖朝無棄物。老病已成翁。多少殘生事。飄零似轉蓬。

諺云：「日高風。」故「曙色」著「猶」字，謂風之早也。三四寫客途曙景極肖。殘年尙有許多事在，豈肯汶汶沒世耶！言者自知。

戲題寄上漢中王三首 2674 PDF206,PDF3.7
西漢親王子。成都老客星。百年雙白鬢。一別五秋螢。忍斷杯中物。祇看坐右銘。不能隨皁蓋。自醉逐浮萍。策杖時能出。王門異昔遊。已知嗟不起。未許醉相留。蜀酒濃無敵。江魚美可求。終思一酩酊。淨掃雁池頭。羣盜無歸路。衰顏會遠方。尙憐詩警策。猶記酒顚狂。魯衞彌尊重。徐陳略喪亡。空餘枚叟在。應念早升堂。

其一：起二句「王子」與「客星」分說。三四合說，「雙白」謂兩人俱白。五六謂王。末二句自謂，不能隨而自醉，所以爲戲。
其二：「杖策」公自謂，「王門異昔遊」，以其病而不留醉也；則平昔之往必留酒可知。「嗟不起」，王自歎其病不能起也。後四句又戲之，然祝其病愈在內。
其三：病不能出而曰「彌尊重」，亦戲。

贈韋贊善別 2850 PDF206,PDF3.8
扶病送君發。自憐猶不歸。祇應盡客淚。復作掩荆扉。江漢故人少。音書從此稀。往還二十載。歲晚寸心違。

此詩許多婉轉，無限感傷，一字一淚。鍾云：「八句亦完亦渾。」

九日登梓州城 2667 PDF206,PDF3.8
伊昔黃花酒。如今白髮翁。追歡筋力異。望遠歲時同。弟妹悲歌裏。朝廷醉眼中。兵戈與關塞。此日意無窮。

梓州今之潼川。三四頂「白髮」來：追歡之筋力旣異於前矣；九日登高，則望遠之歲時同也。「弟妹」、「朝廷」正望遠之感；而弟妹之流離，朝廷之隔絕，實以兵戈未定，而身羈關塞，故此日興無窮之思也。

九日奉寄嚴大夫 2670 PDF206,PDF3.9
九日應愁思。經時冒險艱。不眠持漢節。何路出巴山。小驛香醪嫩。重巖細菊斑。遙知簇鞍馬。回首白雲間。

通篇不說思嚴大夫，只寫大夫客行之景，與思我之情。「簇鞍馬」妙，蓋念我則迴首，迴首則駐馬，而從人之馬亦駐，簇於一處也。
附：
巴嶺答杜二見憶 嚴武
中四句亦寫杜之行景。「江頭」想公之所寓，而「籬外」想公之所居，念公欲還成都而不得也。「赤葉楓」、「黃花菊」一聯句法妙。「跋馬望」正答「迴首」之句。讀此二詩，見二公交情之厚，形骸不隔，故知欲殺之誣也。

題玄武禪師屋壁 2654 PDF207,PDF3.10
何年顧虎頭。滿壁畫瀛州。赤日石林氣。青天江海流。錫飛常近鶴。杯渡不驚鷗。似得廬山路。眞隨惠遠遊。

玄武山名，在今之中江縣。三四滄洲之景逼眞。後四句「嘗近」、「不驚」、「似得」、「眞隨」，俱以虛字寫景。

*翫月呈漢中王 2681 PDF207,PDF3.10
夜深露氣清。江月滿江城。浮客轉危坐。歸舟應獨行。關山同一照。烏鵲自多驚。欲得淮王術。風吹暈已生。

公在旅中，故云「浮客」。露清月滿，夜景殊勝，而浮客轉爲危坐者，爲無侶也。今擬發歸舟，亦應獨行，王豈能同之哉？樂府有《關山月》，傷別離也。王旣被謫，己亦避亂，俱非故鄕；而關山俱在長安，月同一照，而「烏鵲南飛」、「無枝可依」，所以多驚，以自況也。今欲求術於王，而王之術亦窮；月生暈矣，亦謔詞也。「一照」或誤作「一點」，東坡好奇偶用，而人妄信之；伯敬妄評，謂於「同」字有情，可笑。王以病斷酒，月暈之謔，豈謂是耶！

*相從行贈嚴二別駕 2685 PDF208,PDF3.169
我行入東川。十步一回首。成都亂罷氣蕭瑟。浣花草堂亦何有。梓中豪俊大者誰。本州從事知名久。把臂開尊飲我酒。酒酣擊劍蛟龍吼。烏帽拂塵青螺粟。紫衣將炙緋衣走。銅盤燒蠟光吐日。夜如何其初促膝。黃昏始扣主人門。誰謂俄頃膠在漆。萬事盡付形骸外。百年未見歡娛畢。神傾意豁眞佳士。久客多憂今愈疾。高視乾坤又可愁。一軀交態同悠悠。垂老遇君未恨晚。似君須向古人求。

別駕乃州刺史佐貳，故稱從事。題云《相從行》，無謂，似應作《從事行》。「高視乾坤」二句甚妙，有起伏頓挫，落下有力。「一驅」，一體也。乾坤之大而悠悠交態一體相同，則交情如嚴，可復求於今世哉！

*嚴氏溪放歌 2945 PDF208,PDF3.11
天下甲馬未盡銷。豈免溝壑常漂漂。劍南歲月不可度。邊頭公卿仍獨驕。費心姑息是一役。肥肉大酒徒相要。嗚呼古人已糞土。獨覺志士甘漁樵。況我飄轉無定所。終日慽慽忍羈旅。秋宿霜溪素月高。喜得與子長夜語。東遊西還力實倦。從此將身更何許。知子松根長茯苓。遲暮有意來同煮。

「費心姑息」二句，正見公卿之驕，言公卿費心，不過如小人愛人以姑息。肥肉大酒，用以相要，徒以此一役了事而已。蓋有虛禮，無眞情能愛人以德也。俗態眞是如此，客途何以自給乎？東行西還，何以力倦？無行資也。嚴二可與共歲寒者，故云「松根長茯苓」、「有意同煮」，欲相依也。

述古三首 2862 PDF208,PDF3.12
赤驥頓長纓。非無萬里姿。悲鳴淚至地。爲問馭者誰。鳳凰從天來。何意復高飛。竹花不結實。念子忍朝飢。古時君臣合。可以物理推。賢人識定分。進退固其宜。市人日中集。於利競錐刀。置膏烈火上。哀哀自煎熬。農人望歲稔。相率除蓬蒿。所務穀爲本。邪贏無乃勞。舜舉十六相。身尊道何高。秦時任商鞅。法令如牛毛。漢光得天下。祚永固有開。豈唯高祖聖。功自蕭曹來。經綸中興業。何代無長才。吾慕寇鄧勳。濟時信良哉。耿賈亦宗臣。羽翼共徘徊。休運終四百。圖畫在雲臺。

述古，以傷今之不然也。其一：傷有臣而無君。君能用賢，然後賢爲之用，不然則裹足而退矣，故借驥、鳳以發之。
其二：言圖治在於擇相。相賢則尙德而天下治，相不賢則任刑而天下亂，本末之辨也。市人逐末，農人務本，故借二端以發之。
其三：言圖中興者，以德澤收人心，而佐以武功。如漢高恃有蕭、曹，蕭則養民以致賢，而曹任戰，至後爲相，亦遵何約束。至光武中興，有寇、鄧以當蕭何，而耿、賈以戰功羽翼之，猶曹參也。若徒尙干戈，未有能濟者。唐有郭、李，可當耿、賈；而運籌帷幄無其人，何以成中興之業哉！

秋盡 2690 PDF209,PDF3.13
秋盡東行且未迴。茅齋寄在少城隈。籬邊老卻陶潛菊。江上徒逢袁紹杯。雪嶺獨看西日落。劍門猶阻北人來。不辭萬里長爲客。懷抱何時得好開。

註謂是年秋公自梓歸成都迎家，冬再往梓州。然據詩似作於未迎妻子之前，其迎妻子不見於詩，不知果在何時？且九日有寄嚴大夫詩，去秋盡無幾矣，何得復有迎妻子之日耶？◯「東行未迴」，謂到梓未還成都；而「且」字極有含蓄。蓋公無日不思還京，故云秋已盡矣，東行且未得迴，何況故鄕？卽如茅簷寄在少城，籬邊之菊亦已老矣，身猶在梓；巴江之上，徒飲「袁紹之杯」而已。獨雪嶺落日，看猶成都；而劍門未通，成都未得歸也。萬里作客誠不敢辭，但不知懷抱何時得開耳？欲開懷抱，必歸故鄕而後可。◯用修云：「《鄭玄傳》：『袁紹大會賓客，邀玄後到，延升上坐，飲酒一斛。』公以玄自比，爲儒而逢世難也。」註引河朔飲，誤。然「徒」字須看，飲食之者有矣，未有救其急難者也。
PDF3.166
余箋「劍門猶阻北人來」云：「成都未得歸」。後閱公《草堂詩》，「羣小起異圖」之下，繼以「北斷劍閣隅」，又是一證。

野望 2694 PDF209,PDF3.171
金華山北涪水西。仲冬風日始淒淒。山連越巂蟠三蜀。水散巴渝下五溪。獨鶴不知何事舞。飢烏似欲向人啼。射洪春酒寒仍綠。極目傷神誰爲攜。

三四頂首句山水來，紀其望之所極。五六借所見之物，以自比其作客之窮也。結句「目極」又頂頷聯，「誰爲攜」又頂頸聯，而「傷神」二字，乃一篇之眼。

*冬到金華山觀因得故拾遺陳公學堂遺跡 2698 PDF210,PDF3.15
涪右眾山內。金華紫崔嵬。上有蔚藍天。垂光抱瓊臺。繫舟接絕壁。杖策窮縈回。四顧俯層巓。淡然川谷開。雪嶺日色死。霜鴻有餘哀。焚香玉女跪。霧裏仙人來。陳公讀書堂。石柱仄青苔。悲風爲我起。激烈傷雄才。

金華山在射洪，《志》云：「上拂雲漢，下瞰涪江，有玉京觀在山上。」故有「蔚藍」、「瓊臺」之句。「日死」、「鴻哀」，先已映帶陳公之死；而「玉女跪」、「仙人來」，固因有觀，而亦影陳公之靈氣猶存也。然後及「陳公讀書堂」，亦倒插法。

陳拾遺故宅 2703 PDF210,PDF3.15,PDF3.174
拾遺平昔居。大屋尙修椽。悠揚荒山日。慘淡故園煙。位下曷足傷。所貴者聖賢。有才繼騷雅。哲匠不比肩。公生楊馬後。名與日月懸。同遊英俊人。多秉輔佐權。彥昭超玉價。郭振起通泉。到今素壁滑。灑翰銀鉤連。盛事會一時。此堂豈千年。終古立忠義。感遇有遺篇。

會止一時，堂不千年，獨《感遇》之遺編尙存，此立言而垂不朽者也。稱文章而歸之「忠義」，才是眞本領，亦公自道。◯「位下曷足傷」二語，亦自道。
PDF3.174
「終古立忠義」，觀《集》中所上書疏及《本傳》可見，非謂《感遇詩》。若《感遇詩》當世推爲文宗，人皆知之。而公復推本於忠義，特闡其幽，亦見所重自有在也。

謁文公上方 2707 PDF210,PDF3.16
野寺隱喬木。山僧高下居。石門日色異。絳氣橫扶疏。窈窕入風磴。長蘿紛卷舒。庭前猛虎臥。遂得文公廬。俯視萬家邑。煙塵對階除。吾師雨花外。不下十年餘。長者自布金。禪龕只晏如。大珠脫玷翳。白月當空虛。甫也南北人。蕪漫少耘鋤。久遭詩酒汙。何事忝簪裾。王侯與螻蟻。同盡隨丘墟。願聞第一義。迴向心地初。金篦刮眼膜。價重百車渠。無生有汲引。茲理儻吹噓。

上方寺名，詩云：「俯視萬家邑，煙塵對階除。」便得寺之所繇名矣。十年不下山而布金自至，知此僧不凡，公之重此僧有以也。◯王侯與蟻同盡，不過襲《莊》、《列》語；「願聞第一義」，亦禪門常談。東坡以此四句卜其得道，此窺公之淺者。余讀公詩，見道語不一而足，而公亦不自知也，非以學佛得之。平生饑餓窮愁，無所不有，天若有意鍛鍊之；而動心忍性，天機自露，如鐵以百鍊而成鋼，所存者鐵之筋也，千年不磨矣。西銘云：「富貴福澤以厚生，生無不死；貧賤憂戚以玉成，成者不壞。」君子不以此易彼也。
PDF3.171
佛典有西方極樂世界，謂凡百所需，不求自至，故焚脩以往生西方爲期，而不知其非實語也。「長者自布金，禪龕只燕如」，此極樂世界實境，卽此而文公之佛果可知。「庭前猛虎臥」，蓋以伏虎禪師比之。

奉贈射洪李四丈 2713 PDF211,PDF3.17
丈人屋上烏。人好烏亦好。人生意氣豁。不在相逢早。南京亂初定。所向色枯槁。遊子無根株。茅齋付秋草。東征下月峽。挂席窮海島。萬里須十金。妻孥未相保。蒼茫風塵際。蹭蹬騏驎老。志士懷感傷。心胸已傾倒。

「所向色枯槁」，謂所向之人，俱無好顏色也。身無所託，猶無根之木，不能自活，雖有茅齋，亦付之秋草而已。
PDF3.171
「挂席窮海島」，有長往之思矣。「蹭蹬騏驎老」，何等自負！感傷之極，故欲長往，公詩屢及之。

早發射洪縣南途中作 2716 PDF211,PDF3.17
將老憂貧窶。筋力豈能及。征途乃侵星。得使諸病入。鄙人寡道氣。在困無獨立。俶裝逐徒旅。達曙凌險澀。寒日出霧遲。清江轉山急。僕夫行不進。駑馬若維縶。汀洲稍疏散。風景開怏悒。空慰所尙懷。終非曩遊集。衰顏偶一破。勝事難屢挹。茫然阮籍途。更灑楊朱泣。

「鄙人寡道氣，在困無獨立」，非有道氣人未必說到此。◯阮籍泣窮途，楊朱泣路歧，途已窮而莫知所適，兼用兩事，苦極妙極。此行爲貧所驅。

過郭代公故宅 2723 PDF211,PDF3.18
豪俊初未遇。其迹或脫略。代公尉通泉。放意何自若。及夫登衮冕。直氣森噴薄。磊落見異人。豈伊常情度。定策神龍後。宮中翕清廓。俄頃辨尊親。指揮存顧托。羣公有慚色。王室無削弱。迥出名臣上。丹青照臺閣。我行得遺迹。池館皆疏鑿。壯公臨事斷。顧步涕橫落。高詠寶劍篇。神交付冥寞。

「俄頃辨尊親」，舊註已明。所難在「俄頃」，故申說云：「壯公臨事斷。」以大節取人，不浮不蔓。

觀薛稷少保書畫壁 2728 PDF212
少保有古風。得之陝郊篇。惜哉功名忤。但見書畫傳。我遊梓州東。遺迹涪江邊。畫藏青蓮界。書入金榜懸。仰看垂露姿。不崩亦不騫。鬱鬱三大字。蛟龍岌相纏。又揮西方變。發地扶屋椽。慘淡壁飛動。到今色未塡。此行疊壯觀。郭薛俱才賢。不知百載後。誰復來通泉。

「壁飛動」語奇。想到千載後來通泉者，自負不小而語意含蓄。

通泉縣署屋壁後薛少保畫鶴 2733 PDF212,PDF3.18
薛公十一鶴。皆寫青田眞。畫色久欲盡。蒼然猶出塵。低昂各有意。磊落如長人。佳此志氣遠。豈唯粉墨新。萬里不以力。羣遊森會神。威遲白鳳態。非是蒼鶊鄰。高堂未傾覆。常得慰佳賓。曝露牆壁外。終嗟風雨頻。赤霄有眞骨。耻飲洿池津。冥冥任所往。脫略誰能馴。

「薛公十一鶴」起法便異。「萬里不以力」二句入神。「赤霄眞骨」四句，公所願學而未能者。

陪王侍御宴通泉東山野亭 2737 PDF212,PDF3.19
江水東流去。清尊日復斜。異方同宴賞。何處是京華。亭影臨山水。村煙對浦沙。狂歌遇形勝。得醉卽爲家。

「得醉卽爲家」是苦語，因無家而發，與「何處京華」相應。

陪王侍御同登東山最高頂宴姚通泉晚攜酒泛江 2739 PDF212,PDF3.19
姚公美政誰與儔。不減昔時陳太丘。邑中上客有柱史。多暇日陪驄馬遊。東山高頂羅珍羞。下顧城郭銷我憂。清江白日落欲盡。復攜美人登綵舟。笛聲憤怒哀中流。妙舞逶迤夜未休。燈前往往大魚出。聽曲低昂如有求。三更風起寒浪涌。取樂喧呼覺船重。滿空星河光破碎。四座賓客色不動。請公臨深莫相違。迴船罷酒上馬歸。人生歡會豈有極。無使霜過霑人衣。

笛聲用「憤怒」特異。◯「三更風起」四句，情景奇絕，已有樂極悲來之意；故轉語云：「臨深莫相違。」蓋臨深淵者懷戰兢也，寓意甚遠，《唐風·蟋蟀》同旨。

*建都 2061 PDF212,PDF3.20
蒼生未蘇息。胡馬半乾坤。議在雲臺上。誰扶黃屋尊。建都分魏闕。下詔闢荆門。恐失東人望。其如西極存。時危當雪耻。計大豈輕論。雖倚三階正。終愁萬國翻。牽裾恨不死。漏網辱殊恩。永負漢庭哭。遙憐湘水魂。窮冬客江劍。隨事有田園。風斷青蒲節。霜埋翠竹根。衣冠空穰穰。關輔久昏昏。願枉長安日。光暉照北原。

蒼生未息，黃屋莫扶，而作此不急之務，故語有風刺。
PDF3.174
「隨事有田園」，必客居之所，有以田園相寄贈者。觀後《遠遊》詩「種藥」之語可證。「隨事」猶云隨便，非特置者。

遠遊 2753 PDF213,PDF3.20
賤子何人記。迷芳著處家。竹風連野色。江沫擁春沙。種藥扶衰病。吟詩解歎嗟。似聞胡騎走。失喜問京華。

「迷方著處家」，用「遊必有方」語；而「著處家」寫出遠遊之苦。

聞官軍收河南河北 2747 PDF213,PDF3.20
劍外忽傳收薊北。初聞涕淚滿衣裳。卻看妻子愁何在。漫卷詩書喜欲狂。白日放歌須縱酒。青春作伴好還鄕。卽從巴峽穿巫峽。便下襄陽向洛陽。

說喜者云喜躍，此詩無一字非喜，無一字不躍。其喜在「還鄕」，而最妙在束語直寫還鄕之路，他人決不敢道。

*春日梓州登樓 2755 PDF213,PDF3.21
行路難如此。登樓望欲迷。身無卻少壯。迹有但羈栖。江水流城郭。春風入鼓鼙。雙雙新燕子。依舊已銜泥。天畔登樓眼。隨春入故園。戰場今始定。移柳更能存。厭蜀交遊冷。思吳勝事繁。應須理舟楫。長嘯下荆門。

行路之難用「如此」二字，該括。◯春風今入鼓鼙，轉殺氣爲生氣矣。燕銜泥，故羈栖者感而思家。
其二：心之所至，目亦隨之，故登樓一望，而天畔之眼，遙入故園。因思戰場始定，而故園之柳更存否也？三四緊頂上句。厭蜀思吳，平日之意如此，今始得「長嘯下荆門」，蓋故園所繇之路也。

花底 2761 PDF213
紫萼扶千蕊。黃鬚照萬花。忽疑行暮雨。何事入朝霞。恐是潘安縣。堪留衞玠車。深知好顏色。莫作委泥沙。

二詩乃公自況，而俱於結尾見意。《花》詩前四句極形容其好顏色，而承以「莫委泥沙」，自比負高才而終見棄於世也。「行暮雨」用神女事。◯《柳》詩前六句借柳以自狀其才思縱橫，足以蔭映後輩；但恐終老於羈旅，如漢之柳，搖落江潭，而灞上之柳，遠愁離別也。灞上在長安，乃送別之所。柳葉用「開春」，新異。

柳邊 2764 PDF213
只道梅花發。那知柳亦新。枝枝總到地。葉葉自開春。紫燕時翻翼。黃鸝不露身。漢南應老盡。灞上遠愁人。

見2671《花底》。

郪城西原送李判官兄武判官弟赴成都府 2769 PDF214,PDF3.21
憑高送所親。久坐惜芳辰。遠水非無浪。他山自有春。野花隨處發。官柳著行新。天際傷愁別。離筵何太頻。

三四言一別後，水有險，山有春，憂樂自知。寫惜別之意甚眞。劉評可笑。野花、官柳，他山之春。

奉送崔都水翁下峽 2766 PDF214,PDF3.22
無數涪江筏。鳴橈總發時。別離終不久。宗族忍相遺。白狗黃牛峽。朝雲暮雨祠。所過憑問訊。到日自題詩。

公亦將下峽，故云「別離不久」。稱「宗族」，豈崔、杜受姓時同一祖耶？五六紀一路所經。所過有相知，憑翁問訊，云「到日自題詩」以贈也。

*陪梓閬遂果四使君登惠義寺 2800 PDF214,PDF3.22
春日無人境。虛空不住天。鶯花隨世界。樓閣寄山巓。遲暮身何得。登臨意惘然。誰能解金印。瀟灑共安禪。

「身何得」言未道聞。「誰能解金印」，通問四使君；而「共安禪」謂與己共也。

送竇九歸成都 2913 PDF214,PDF3.22
文章亦不盡。竇子才縱橫。非爾更苦節。何人符大名。讀書雲閣觀。問絹錦官城。我有浣花竹。題詩須一行。

起句法老而意該。又稱其才之縱橫，又稱其苦節，知其必有過人者。◯「問絹」不解。

送路六侍御入朝 2779 PDF214,PDF3.23
童稚情親四十年。中間消息兩茫然。更爲後會知何地。忽漫相逢是別筵。不分桃花紅勝錦。生憎柳絮白於綿。劍南春色還無賴。觸忤愁人到酒邊。

四十年相知，後會不可期，而相逢卽別，眞不可堪，寫得曲折條達。「桃花」、「柳絮」，尋常景物，句頭添兩虛字，桃柳遂爲我用。桃柳，春色也，出自劍南，更覺無賴；至觸忤愁人，直到酒邊，欲籍酒以消愁而不可得也。
PDF3.176
《鶴林》云：「錦、綿皆有用之物，桃花、柳絮，乃以區區顏色勝之，亦猶小人以巧言令色勝君子也。侍御分別邪正之官，故以此告之。」

泛江送客 2782 PDF215
二月頻送客。東津江欲平。煙花山際重。舟楫浪前輕。淚逐勸杯下。愁連吹笛生。離筵不隔日。那得易爲情。

「離筵不隔日」，正見送客之頻；本是難爲情，而翻得新異。

望牛頭寺 2786 PDF215,PDF3.23
牛頭見鶴林。梯徑繞幽深。春色浮山外。天河宿殿陰。傳燈無白日。布地有黃金。休作狂歌老。迴看不住心。

詩是登牛頭而望，非望牛頭，題不可曉。《志》云：「州南七里有鶴林寺。」註謂靈仙觀，誤。「傳燈無白日」，註謂長明燈，是也。

上兜率寺 2791 PDF215,PDF3.24
兜率知名寺。眞如會法堂。江山有巴蜀。棟宇自齊梁。庾信哀雖久。何顒好不忘。白牛車遠近。且欲上慈航。

本是巴蜀有江山而倒言之，見此江山不囿於巴蜀耳；劉評可笑。◯「庾信」、「何顒」俱自寓。謂雖因兵亂，逃竄遠鄕，而好佛之念不忘，白牛車遠近俱載，且欲學佛以終身耳。

望兜率寺 2795 PDF215,PDF3.24
樹密當山徑。江深隔寺門。霏霏雲氣重。閃閃浪花翻。不復知天大。空餘見佛尊。時應清盥罷。隨喜給孤園。

此亦非望寺詩。前六句分頂，則「不復知天大」，劉作樹密解亦得。寺面臨江，別無所見，故止見佛之尊；劉音「見」爲「現」，恐非。

*泛江送魏倉曹還京因寄岑中允參范郎中季明 2776 PDF216,PDF3.25
遲日深江水。輕舟送別筵。帝鄕愁緒外。春色淚痕邊。見酒須相憶。將詩莫浪傳。若逢岑與范。爲報各衰年。

「若逢岑與范，爲報各衰年」，謂各報我之衰年也。

登牛頭山亭子 2789 PDF216
路出雙林外。亭窺萬井中。江城孤照日。山谷遠含風。兵革身將老。關河信不通。猶殘數行淚。忍對百花叢。

「雙林」似用雙樹語。三四卽景，卻是淒清之象，以起五六自發情事。末謂作客之窮，更無長物，猶餘「數行之淚」，忍之以對亭前之花，冀以消憂而不可得也。

送何侍御歸朝 2808 PDF216
舟楫諸侯餞。車輿使者歸。山花相映發。水鳥自孤飛。春日垂霜鬢。天隅把繡衣。故人從此去。寥落寸心違。

起語述事。三四卽事爲比，「山花映發」頂上句來，見侍御歸朝之榮；「水鳥孤飛」起下四句，以見己作客之窮。五六悲極。

*數陪李梓州泛江有女樂在諸舫戲爲豔曲二首 2803 PDF216,PDF3.25
上客迴空騎。佳人滿近船。江清歌扇底。野曠舞衣前。玉袖凌風並。金壺隱浪偏。競將明媚色。偸眼豔陽天。白日移歌袖。青霄近笛牀。翠眉縈度曲。雲鬢儼分行。立馬千山暮。迴舟一水香。使君自有婦。莫學野鴛鴦。

云「滿近船」，則女樂隔船歌舞，故云「江清歌扇底」。◯「金壺隱浪偏」不可解，「壺」字恐誤。束語摹寫佳人，工豔之極。
其二：歌舞竟日，故云「白日移歌袖」；江闊連天，故云「青霄近笛牀」。古詩「度曲翠眉低」，今以「縈」易「低」，光景更妙。「儼分行」言其多也，題云諸舫可見。「立馬」與前章「回空騎」相照，早以馬送，暮以馬迎也。「迴舟水香」豔極。束語亦戲亦規。

*惠義寺送王少尹赴成都得峰字 2817 PDF217,PDF3.26
苒苒谷中寺。娟娟林表峯。欄干上處遠。結構坐來重。騎馬行春徑。衣冠起暮鐘。雲門青寂寞。此別惜相從。

「苒苒」狀寺之幽蔚；「娟娟」狀山之高秀。按《志》，寺在北山，亦名長平山。楊炯有《惠義寺銘》曰：「長平山兮建重閣，上穹窿兮下磅礴。」可知寺之高，路之遠。故寺前闌干，可望而見，而上處繞道甚遠，雖中途亭館結構，可以停足者，屢坐而後到也。「騎馬行春徑」，而到寺具衣冠、臨餞席，已起暮鐘矣。「行春徑」則苒苒可知；「起暮鐘」見上來之遠也。雲門當在成都，今不可考。今日之別反以相從爲惜，令人起故園之思也。

惠義寺園送辛員外 2819 PDF217,PDF3.27
朱櫻此日垂朱實。郭外誰家負郭田。萬里相逢貪握手。高才仰望足離筵。

前四句寫寺園別筵之景。前日曾與員外爲泛舟之遊，今不可得矣；今朝將並馬送行，未擬遽迴，「直到綿州始分手」耳。但去則同去，迴須自迴，此情難堪耳！此在寺園，而預擬送別情景如此。歸路沿江，江上有樹，故云；「江邊樹裏。」

*觀江漲呈竇使君 2823 PDF217,PDF3.28
宿雨南江漲。波濤亂遠峯。孤亭凌噴薄。萬井逼舂容。霄漢愁高鳥。泥沙困老龍。天邊同客舍。攜我豁心胸。轉驚波作怒。卽恐岸隨流。賴有杯中物。還同海上鷗。關心小剡縣。傍眼見揚州。爲接情人飲。朝來減片愁。

「波濤亂遠峯」，五字寫江漲已盡大觀。劉云：「『舂容』謂水緩勢闊。」是。「霄漢愁高鳥」謂竇，蓋時將遠去而愁其不得去。「泥沙困老龍」，公自況也。「天邊同客舍」，承上而合言之。

*又呈竇使君二首 2828 PDF218,PDF3.28
向晚微波綠。連空岸腳青。日兼春有暮。愁與醉無醒。漂泊猶杯酒。踟躕此驛亭。相看萬里別。同是一浮萍。

「轉驚」承前篇來，水愈作惡，恐岸隨流以去；賴有酒以解之，卽隨流去，還與海鷗爲侶耳。此謔辭也。剡縣、揚州，當是竇之所適。竇必官剡，故云所關心者，覺剡縣之小；卽今舉眼，已見揚州在傍，總以江漲水闊相形。若此江徑與淮海相連，而剡在揚州之內，藐乎小矣。亦謔詞也。
「向晚」又承前章「朝來」言，「波猶綠」，則水勢稍定矣；而闊大無際，望之直以青天爲岸腳也，故云：「連空岸腳青。」余初疑「腳」當作「卻」，然不如「岸腳」爲勝也。此時日與春俱暮，而愁與醉不醒，「有」、「無」相呼應，最爲妙句；而下句又與前章「朝來減愁」相照。蓋情人接飲，故愁爲之減；情人將別，故愁與醉俱。同一「浮萍」，對江漲言，其悲更甚。

*行次鹽亭 2810 PDF218
馬首見鹽亭。高山擁縣青。雲溪花淡淡。春郭水泠泠。全蜀多名士。嚴家聚德星。長歌意無極。好爲老夫聽。

遂州、蓬州，同姓而取其宦地爲號也。「高山擁縣」，連下二句，見其境地之勝。五六言地勝而人亦賢也。「意無極」三字，無限含蓄。

倚杖 2814 PDF218
看花雖郭內。倚杖卽溪邊。山縣早休市。江橋春聚船。狎鷗輕白浪。歸雁喜青天。物色兼生意。淒涼憶去年。

閱前詩知縣中有山，故有「郭內」、「溪邊」之句。「早休市」見俗樸；「春聚船」見民稠。「狎鷗」「歸雁」，俱物色而俱兼生意，而始追憶去年之淒涼也。鹽亭屬梓州，似前年避亂於此。

*陪王漢州留杜綿州泛房公西池 2830 PDF219,PDF3.30
舊相恩追後。春池賞不稀。闕庭分未到。舟楫有光輝。豉化蓴絲熟。刀鳴鱠縷飛。使君雙皁蓋。灘淺正相依。

房相沒後追贈，故云「恩追後」；而春池之遊賞者不少。今闕庭自分未能到，然舟揖之借輝多矣。房乃舊交，故云。蓴絲、鱠縷，池中所出。

得房公池鵝 2834 PDF219
房相西池鵝一羣。眼沙泛浦白於雲。鳳凰池上應回首。爲報籠隨王右軍。

房公池當是房公所鑿，或其所習遊，而當時以爲名也。池中養鵝，而題云得鵝，必有取而餉之者。房公常在中書，而與公相知，因戲言公在鳳池休得回首而顧惜此鵝，爲報右軍已籠而去矣。「右軍」，公自謂也。

*柑園 2798 PDF219,PDF3.30
春日清江岸。千甘二頃園。青雲羞葉密。白雪避花繁。結子隨邊使。開筒近至尊。後於桃李熟。終得獻金門。

此詩極次第，先言柑園，次葉，次花，次結子，而隨邊使以獻君。公方蹭蹬，而用世之心猶切，故於落句發之，此作詩本指。柑豈「筒」盛？恐當作「筐」。
PDF3.176
舊集云：大曆元年自赤甲遷瀼西作。誤置於此。公有志經濟而困於羈旅，因借柑自寬，非詠柑也。詩作於春日，而桃李已結，其熟有期。柑之葉密、花繁，是已然事；而論其究竟，則桃李雖早熟，而柑獻金門，知大器之晚成也。
PDF3.175
舊刻云大曆元年自赤甲遷瀼西作者是，誤置於此。詩作於春日，此時柑與桃李俱未熟。然柑以後熟而獻金門，見大器晚成，公有大志而借柑以自寬也。「二頃」恐有誤，公出峽時，贈南卿果園止四十畝，柑園何至二頃耶？

寄題江外草堂 2856 PDF220,PDF3.30
我生性放誕。難欲逃自然。嗜酒愛風竹。卜居必林泉。遭亂到蜀江。臥痾遣所便。誅茅初一畝。廣地方連延。經營上元始。斷手寶應年。敢謀土木麗。自覺面勢堅。臺庭隨高下。敞豁當清川。雖有會心侶。數能同釣船。干戈未偃息。安得酣歌眠。蛟龍無定窟。黃鵠摩蒼天。古來達士志。寧受外物牽。顧惟魯鈍姿。豈識悔吝先。偶攜老妻去。慘淡凌風煙。事迹無固必。幽貞愧雙全。尙念四小松。蔓草易拘纏。霜骨不甚長。永爲鄰里憐。

「臺亭隨高下，敞豁當清川」，結構殊不草草，至今可想。公種四松，蓋借爲師保，「霜骨不堪長，永爲鄰里憐」，正自況也。松曰霜骨，松子曰霜根，立言清峭，正以幽貞自砥也。「不堪長」堪字有味。

*陪章留後侍御宴南樓得風字 2879 PDF220,PDF3.31
絕域長夏晚。茲樓清宴同。朝廷燒棧北。鼓角漏天東。屢食將軍第。仍騎御史驄。本無丹竈術。那免白頭翁。寇盜狂歌外。形骸痛飲中。野雲低渡水。簷雨細隨風。出號江城黑。題詩蠟炬紅。此身醒復醉。不擬哭途窮。

漏天在雅州，鼓角在漏天之東，豈吐蕃入寇，又踰雅州而東耶？「出號江城黑」，形容其令嚴政肅，黑之光景可想。註謂夜傳號令，恐非。

*臺上得涼字 2884 PDF220,PDF3.31
改席臺能迥。留門月復光。雲霄遺暑濕。山谷進風涼。老去一杯足。誰憐屢舞長。何須把官燭。似惱鬢毛蒼。

「何須官燭」，以月光故；卻云「似惱鬢毛蒼」，故自變幻。

*陪章留後惠義寺餞崔都督 2875 PDF220,PDF3.32
中軍待上客。令肅事有恆。前驅入寶地。祖帳飄金繩。南陌旣留歡。茲山亦深登。清聞樹杪磬。遠謁雲端僧。迴策匪新岸。所攀仍舊藤。耳激洞門飆。目存寒谷冰。出塵閟軌躅。畢景遺炎蒸。永願坐長夏。將衰栖大乘。羈旅惜宴會。艱難懷友朋。勞生共幾何。離恨兼相仍。

公前送王少尹曾登此寺，故云「匪新岸」、「仍舊藤」。前詩一首，此以「出塵閟軌躅」五字括之。閱余前詩之解，始知其妙。

章梓州橘亭餞成都竇少尹 2890 PDF221,PDF3.32
秋日野亭千橘香。玉杯錦席高雲涼。主人送客何所作。行酒賦詩殊未央。衰老應爲難離別。賢聲此去有輝光。預傳籍籍新京尹。青史無勞數趙張。

張伯成云：「竇尹旣爲南京少尹，必陞三輔大尹，故以趙、張京兆預期之。」

章梓州水亭 2893 PDF221,PDF3.32
城晚通雲霧。亭深到芰荷。吏人橋外少。秋水席邊多。近屬淮王至。高門薊子過。荆州愛山簡。吾醉亦長歌。

減騶從而宴客，故云「吏人橋外少」。後四句並列賓主四人，而流利不板。

戲作寄上漢中王二首 2899 PDF221,PDF3.33
雲裏不聞雙雁過。掌中貪見一珠新。秋風嫋嫋吹江漢。只在他鄕何處人。謝安舟楫風還起。梁苑池臺雪欲飛。杳杳東山攜漢妓。泠泠修竹待王歸。

「不聞雙雁過」，用修云：「訝其不寄書。」似於雙雁有礙；舊註喩兄弟較穩。「一珠」加「新」字，似初得子者；「貪見」，戲之也。「秋風吹江漢」，而當之者「只是他鄕何處人」，此自謂也；亦有戲意。
其二：「攜漢妓」不可解，嚴羽作「攜妓去」，是。漢中王時亦作客，故有「待王歸」之句。

*㯶拂子 2886 PDF221,PDF3.33
椶拂且薄陋。豈知身效能。不堪代白羽。有足除蒼蠅。熒熒金錯刀。擢擢朱絲繩。非獨顏色好。亦用顧眄稱。吾老抱疾病。家貧臥炎蒸。咂膚倦撲滅。賴爾甘服膺。物微世競棄。義在誰肯徵。三歲清秋至。未敢闕緘縢。

此亦比、興，非詠椶拂也。◯椶拂，貧家所用，當其效能與白羽無異，故三歲秋至而不闕緘縢，重其適用，有不棄蓍簪之意。顧盼若此，卽金錯、朱絲，豈能遠過耶？「咂膚」，蠅也，頂前「蒼蠅」來。

送元二適江左 2909 PDF221,PDF3.34
亂後今相見。秋深復遠行。風塵爲客日。江海送君情。晉室丹陽尹。公孫白帝城。經過自愛惜。取次莫論兵。

亂後相見，方以爲幸，至秋深又遠行，情已不堪矣！況當風塵爲客之日乎？三四有無窮之悲，意在言外。五六評註已明，乃是隱語。結句劉云：「豈非藩鎭、節度有難言者乎？」

*送陵州路使君之任 2905 PDF222,PDF3.34
王室比多難。高官皆武臣。幽燕通使者。岳牧用詞人。國待賢良急。君當拔擢新。佩刀成氣象。行蓋出風塵。戰伐乾坤破。瘡痍府庫貧。眾僚宜潔白。萬役但平均。霄漢瞻佳士。泥塗任此身。秋天正搖落。回首大江濱。

「眾僚」一聯，友朋之忠告，亦救亂之良方。

投簡梓州幕府兼簡韋十郎官 2843 PDF222,PDF3.34
幕下郎官安穩無。從來不奉一行書。固知貧病人須棄。能使韋郎迹也疏。

首句「無」字出韻。「不奉一行書」，以不及問候爲歉，此通幕府言之。投簡重在韋郎，後二句有責望之意，語甚風致。「人須棄」，「須」字妙，未嘗尤人。

客舊館 2902 PDF222,PDF3.35
陳迹隨人事。初秋別此亭。重來梨葉赤。依舊竹林青。風幔何時卷。寒砧昨夜聲。無由出江漢。愁緒月冥冥。

「陳迹隨人事」，從《蘭亭序》「轉盼皆爲陳迹」來。「梨葉」、「竹林」，暗影人情有此兩等。「寒砧昨夜聲」，是昔無而今有者，非昨夜才發聲也。「風幔」則昔有今無者。

九日 2915 PDF222,PDF3.35
去年登高郪縣北。今日重在涪江濱。苦遭白髮不相放。羞見黃花無數新。世亂鬱鬱久爲客。路難悠悠常傍人。酒闌卻憶十年事。腸斷驪山清路塵。

天寶十四年冬，公自京師歸奉先，路經驪山；玄宗時幸華清宮，祿山反，然後還京。先是祿山表請獻馬，帝已知其欲反，漫不爲備，且爲驪山之遊，此眞安其危利其災者。至今廣德元年，則十年矣，公所以憶之而腸斷也。
PDF3.174
梓州卽今潼川，而郪其屬縣；涪江卽在州北，去郪甚近。雖曾一往鹽亭，而仍歸於此，故云「重在」，見留滯之久也；以爲客而「傍人」故也。

薄暮 2923 PDF223,PDF3.36
江水長流地。山雲薄暮時。寒花隱亂草。宿鳥擇深枝。舊國見何日。高秋心苦悲。人生不再好。鬢髮白成絲。

公方避亂，故以「寒花」、「宿鳥」自比；而「寒花隱亂草」更可傷。

薄遊 2942 PDF223,PDF3.36
淅淅風生砌。團團日隱牆。遙空秋雁滅。半嶺暮雲長。病葉多先墮。寒花只暫香。巴城添淚眼。今夜復秋光。

題是《薄遊》，總是形容人情之冷淡，客路之淒涼而已，不可以句字解也。「病葉」、「寒花」一聯，寫人情更深切。

王閬州筵奉酬十一舅惜別之作 2932 PDF223,PDF3.37
萬壑樹聲滿。千崖秋氣高。浮舟出郡郭。別酒寄江濤。良會不復久。此生何太勞。窮愁但有骨。羣盜尙如毛。吾舅惜分手。使君寒贈袍。沙頭暮黃鶴。失侶自哀號。

閬州今爲保寧，附郭有閬中縣。起來二句，筆力雄壯，而別景已覺愴然。

*閬州送二十四舅使自京赴任青城 2930 PDF223,PDF3.37
聞道王喬舃。名因太史傳。如何碧雞使。把詔紫微天。秦嶺愁回馬。涪江醉泛船。青城漫汙雜。吾舅意淒然。

青城縣名，在今灌縣，屬成都。縣有青城山，爲第五大洞寶仙九室之天，故云「紫微天」。起用王喬事，則其舅任青城令。而題有「使」字，則別齎詔至此，故云「把詔紫微天」。而青城乃神仙之窟宅，知王喬亦非泛引也。「秦嶺」、「涪江」，乃自京至青城所經。時成都尙亂，故云「漫汙雜」。

南池 2925 PDF223,PDF3.37
崢嶸巴閬間。所向盡山谷。安知有蒼池。萬頃浸坤軸。呀然閬城南。枕帶巴江腹。芰荷入異縣。粳稻共比屋。皇天不無意。美利戒止足。高田失西成。此物頗豐熟。清源多眾魚。遠岸富喬木。獨歎楓香林。春時好顏色。南有漢王祠。終朝走巫祝。歌舞散靈衣。荒哉舊風俗。高皇亦明王。魂魄猶正直。不應空陂上。縹緲親酒食。淫祀自古昔。非唯一川瀆。干戈浩茫茫。地僻傷極目。平生江海興。遭亂身局促。駐馬問漁舟。躊躇慰羈束。

《漢·地理志》：「閬中有彭道將池，東西二里，南北約五里。」卽今之南池也，在城南十里。芰荷之入異縣，與比屋之秔稻共，謂出產多也。「高田失西成，此物頗豐熟」，鍾云：「至理。」◯因賦南池而傍及漢王祠，杜詩多有之，此亦兼書觸目者。「高堂」數語，以淫祀斥之，非譏漢王也。

放船 2939 PDF224,PDF3.38
送客蒼溪縣。山寒雨不開。直愁騎馬滑。故作泛船回。青惜峯巒過。黃知橘柚來。江流大自在。坐穩興悠哉。

《志》云：「蒼溪於閬中爲上游，臨嘉陵江水，今有放船亭，因杜詩以名。」◯五六狀舟行迅捷，妙極；且「惜」字、「過」字、「知」字、「來」字出之自然，若無意形容者。「泛舟」一作「泛船」，《詩歸》作「放船」，當從。

*與嚴二郎奉禮別 2949 PDF224,PDF3.38
別君誰暖眼。將老病纏身。出涕同斜日。臨風看去塵。商歌還入夜。巴俗自爲鄰。尙愧微軀在。遙聞盛禮新。山東羣盜散。闕下受降頻。諸將歸應盡。題書報旅人。

「別君誰暖眼」，已自可傷，況「老病纏身」乎！「巴俗自爲鄰」，正與「誰暖眼」相應。「商歌」，寗戚歌也，「入夜」正用「飯牛至夜半」語。◯「遙聞盛禮新」，點綴詩題；而妙在「新」字喚起「受降」；獻俘告廟，禮官所有事也。諸將歸盡，天下始無事；而題書報我，愧此微軀尙在，得見太平之世也，亦相照應。

對雨 2955 PDF224,PDF3.39
莽莽天涯雨。江邊獨立時。不愁巴道路。恐濕漢旌旗。雪嶺防秋急。繩橋戰勝遲。西戎甥舅禮。未敢背恩私。

舊作「恐濕」，而須溪妄改爲「失」。未有大軍過而人不知者，雨濕則行遲，故以爲恐；而題云《對雨》，非無爲也。戰勝云「遲」；背恩云「未敢」，委婉含蓄。

王命 2963 PDF225,PDF3.39
漢北豺狼滿。巴西道路難。血埋諸將甲。骨斷使臣鞍。牢落新燒棧。蒼茫舊築壇。深懷喩蜀意。慟哭望王官。

「骨斷使臣鞍」，謂遣使之無益也，故題云《王命》，詩意在此。要在得名將以禦之，而時尙無之，故云「蒼茫舊築壇」，竟起郭子儀而虜退。◯「慟哭望王官」，望其帥官軍而至也；後首云：「官軍未通蜀。」可見。

征夫 2967 PDF225,PDF3.40
十室幾人在。千山空自多。路衢唯見哭。城市不聞歌。漂梗無安地。銜枚有荷戈。官軍未通蜀。吾道竟如何。

首云：「十室幾人在？」悲蜀中征夫陣亡者多也；更於三四見之。「漂梗無安地」，眞景。◯公喜用「吾道」，如此云：「吾道竟如何？」又云：「久客應吾道。」類此尙多。◯「千山空自多」，謂其有險而不能守。

*西山 2969 PDF225,PDF3.40
夷界荒山頂。蕃州積雪邊。築城依白帝。轉粟上青天。蜀將分旗鼓。羌兵助鎧鋋。西南背和好。殺氣日相纏。辛苦三城戍。長防萬里秋。煙塵侵火井。雨雪閉松州。風動將軍幕。天寒使者裘。漫山賊營壘。回首得無憂。子弟猶深入。關城未解圍。蠶崖鐵馬瘦。灌口米船稀。辯士安邊策。元戎決勝威。今朝烏鵲喜。欲報凱歌歸。

其二：「風動將軍幕」，言其無固志，難取勝也。「天寒使者裘」，言其無成畫，氣先索也。
其三：與前首非一時之作。「辨士安邊策，元戎決勝威」，正與前章相反。元戎必謂郭子儀。大將得人，則羌亦易和，故辨士得用安邊之策，而凱旋可冀矣。

遣憂 2976 PDF225,PDF3.41
亂離知又甚。消息苦難眞。受諫無今日。臨危憶古人。紛紛乘白馬。攘攘看黃巾。隋氏留宮室。焚燒何太頻。

「知又甚」、「苦難眞」，寫初聞變光景甚肖。能受諫則無今日，至臨危而憶古人，晚矣！不知能直諫者卽古人也，何事他求哉！隋氏宮室能留至於今，而今反不留，則王室之亂甚於隋矣，所以深痛之也。

巴山 2979 PDF226
巴山遇中使。云自陝城來。盜賊還奔突。乘輿恐未回。天寒召伯樹。地闊望仙臺。狼狽風塵裏。羣臣安在哉。

峽城無可考，當是陝城之誤，時帝出奔陝州。三四正述中使語，曰「還」，曰「恐」，宛似口角。「邵伯樹」借用《甘棠》語，《詩》所云召，在雍州岐山之陽，漢屬右扶風，地在今鳳翔，古有召亭，今不可考。望仙臺在今華陰縣，此皆乘輿出奔所經之地；而「天寒」、「地闊」，皆慘淒之象，引下「狼狽風塵」而「羣臣安在」，責其不能救正於未狼狽之先也。

早花 3014 PDF226
西京安穩未。不見一人來。臘日巴江曲。山花已自開。盈盈當雪杏。豔豔待春梅。直恐風塵暗。誰憂客鬢催。

此與前篇一時之作。「西京安穩未」卽承「盜賊奔突」來。因吉報之遲，而傷花開之早；因花開早，又見光陰之迅速，有二意。「直苦風塵」頂前二句。「誰憂客鬢」頂中四句，總前作結；非不憂其老，因憂主之危而不暇及也。

城上 3028 PDF226
草滿巴西綠。空城白日長。風吹花片片。春動水茫茫。八駿隨天子。羣臣從武皇。遙聞出巡守。早晚遍遐荒。

按：巴西卽今閬中縣舊名也。時代宗蔽於程元振，致吐蕃入寇，帝出奔陝。公聞而痛之，不敢明言，因登閬州城，卽所見之景以發興。草從風而靡，小人之象也；「草滿巴西」，以比小人滿朝。而小人進君子退，其國空虛，玩日愒月，故於國家事飄然無主持，茫然無可否，不異「空城日長」，花飛而水泛也。但見小人成羣，依阿承順，如「八駿隨天子」，任其駕馭；「羣臣從武皇」，聽其指揮。致天子巡狩，亦如穆王、武帝，車轍馬迹，早晚遍於遐荒矣。三四卽景，頂「空城」句來。五六卽事，填「草滿」句來而總結之，見小人貽禍之慘也。語若泛緩，而繹其意於言外，眞堪痛哭，此風人之旨也。

*送李卿 3025 PDF227
王子思歸日。長安已亂兵。霑衣問行在。走馬向承明。暮景巴蜀僻。春風江漢清。晉山雖自棄。魏闕尙含情。

長安已亂而思歸，則志切勤王，而三四正申言之；問行在則帝已出奔矣。「暮景」指國運，蓋不忍明言之，不然則與「春風」相犯矣。「巴蜀僻」、「江漢清」，閬州儘可偸安，況晉山雖棄而含情於魏闕，蓋見其忠義之過人也。閬州舊名巴西；而嘉陵江一名漢江，亦在閬。公時在閬而送卿，則晉山當是閬中地名，卿必官於此，而朝廷所不甚眷注者，故云「自棄」；棄而曰自，不欲斥言，而借用羣棄世語也。

舍弟占歸草堂檢校聊示此詩 3011 PDF227,PDF3.42
久客應吾道。相隨獨爾來。孰知江路近。頻爲草堂迴。鵝鴨宜長數。柴荆莫浪開。東林竹影薄。臘月更須栽。

草堂無人，安得「鵝鴨」？栽竹以「臘月」，今實不然。鍾云：「『影薄』妙。」◯又云：「家務瑣屑，有一片骨肉友愛在內，想草堂有代爲看守者。」「孰」當作「熟」。

*桃竹杖引贈章留後 3000 PDF227,PDF3.42
江心蟠石生桃竹。蒼波噴浸尺度足。斬根削皮如紫玉。江妃水仙惜不得。梓潼使君開一束。滿堂賓客皆歎息。憐我老病贈兩莖。出入爪甲鏗有聲。老夫復欲東南征。乘濤鼓枻白帝城。路幽必爲鬼神奪。拔劍或與蛟龍爭。重爲告曰。杖兮杖兮。爾之生也甚正直。愼勿見水踴躍學變化爲龍。使我不得爾之扶持。滅迹於君山湖上之青峯。噫。風塵澒洞兮豺虎咬人。忽失雙杖兮吾將曷從。

觀東坡《跋桃竹》，卽今之椶竹也，川東至今有之。◯「出入爪甲鏗有聲」，竹堅故也。珍愛之極，遂想到鬼奪、龍爭，眞是奇怪。至「重爲告」以下，又換一意，變幻恍惚，不可端倪。總是感章公用情之厚，以雙杖比之，恃之而得以安居於蜀；出蜀便失所恃，欲再覓一章留後而不可得，故賦此爲贈，非賦竹杖也。◯起來六句，用韻參錯，不可拘束。只「江妃水仙」句便奇，後來俱從此語脫化。◯鍾評：「調奇、法奇、語奇，而無潑撒之病，繇其氣奧故也。」余謂「老去詩篇渾漫興」是實話，廣德以來之作，俱是漫興，而得失相半。失之則淺率無味，得之則出神入鬼。如此等詩，俱非苦心極力所能至也。

冬狩行 2988 PDF228,PDF3.43
君不見東川節度兵馬雄。校獵亦似觀成功。夜發猛士三千人。清晨合圍步驟同。禽獸已斃十七八。殺聲落日迴蒼穹。幕前生致九青兕。馲駝𡾋峞垂玄熊。東西南北百里間。髣髴蹴踏寒山空。有鳥名鸜鵒。力不能高飛逐走蓬。肉味不足登鼎俎。胡爲見羈虞羅中。春蒐冬狩侯得同。使君五馬一馬驄。況今攝行大將權。號令頗有前賢風。飄然時危一老翁。十年厭見旌旗紅。喜君士卒甚整肅。爲我迴轡擒西戎。草中狐兔盡何益。天子不在咸陽宮。朝廷雖無幽王禍。得不哀痛塵再蒙。嗚呼。得不哀痛塵再蒙。

此詩所致規於章公不淺，非止陰諷之。至云「亦似觀成功」、「頗有前賢風」，俱致不滿之意；此公竟爲嚴武所殺，得非有可指之罪乎？◯禽獸斃盡，百里山空，已無剩語，而忽入「鸜鵒」，法奇而意足。◯末念天子蒙塵，援及幽王，非哀痛之極，豈忍寫到此，章能無疚心乎？
PDF3.175
《鶴林》云：「篇末引幽王，蓋幽王以襃姒致犬戎之禍；明王以妃子致祿山之變，正相似也。今無妃子孽矣，而鑾輿乃再蒙塵何哉？此必胎變稔禍，有出於女寵之外者，不可不哀痛而悔艾也。」此看得好。「幽王」、「再蒙」字面，才有著落。

山寺 2994 PDF228,PDF3.44
野寺根石壁。諸龕遍崔嵬。前佛不復辨。百身一莓苔。雖有古殿存。世尊亦塵埃。如聞龍象泣。足令信者哀。使君騎紫馬。捧擁從西來。樹羽靜千里。臨江久徘徊。山僧衣藍縷。告訴棟梁摧。公爲顧賓徒。咄嗟檀施開。吾知多羅樹。卻倚蓮華臺。諸天必歡喜。鬼物無嫌猜。以茲撫士卒。孰曰非周才。窮子失淨處。高人憂禍胎。歲晏風破肉。荒林寒可迴。思量入道苦。自哂同嬰孩。

章公知恤貧僧而不知撫士卒，故有「以茲撫士卒」之語；慮其激變，故有「憂禍胎」之語。至末別發一意，與上似不相蒙，蓋不欲盡言之耶？◯觀「禍胎」之語，章公牧民馭眾，必過於嚴刻。嚴宜濟之以寬，如歲寒之後，復有陽春也。章知尊佛而止用檀施，又掊兵徒，去佛道遠矣。故公借自己言入道之難，俾章公聞之，知學道者別有悟入，以慈悲普濟爲先也。如此解，前後庶乎可通。◯「窮子失淨處」，用《法華》語，言窮民之失所也，何等眞切。「憂禍胎」，忠告也，亦危詞也；想託遊吳、楚以此。

*將適吳楚留別章使君兼幕府諸公 3005 PDF229,PDF3.45
我來入蜀門。歲月亦已久。豈唯長兒童。自覺成老醜。常恐性坦率。失身爲杯酒。近辭痛飲徒。折節萬夫後。昔如縱壑魚。今如喪家狗。旣無遊方戀。行止復何有。相逢半新故。取別隨薄厚。不意青草湖。扁舟落吾手。眷眷章梓州。開筵俯高柳。樓前出騎馬。帳下羅賓友。健兒簸紅旗。此樂或難朽。日車隱崑崙。鳥雀噪戶牖。波濤未足畏。三峽徒雷吼。所憂盜賊多。重見衣冠走。中原消息斷。黃屋今安否。終作適荆蠻。安排用莊叟。隨雲拜東皇。挂席上南斗。有使卽寄書。無使長回首。

「相逢半新故，取別隨薄厚」，各有餽贐，可爲行資，故「湖舟落手」也。◯三峽波濤，謂不足畏，起下「盜賊」之可畏；而「重見衣冠走」，兼以諷切留後，俾當事者知所備也。況「黃屋安否」未可知乎？
PDF3.172
「黃屋今安否」非疑詞也，若黃屋已安，豈得尙無消息，故下云「適荆蠻」而加「終作」二字，何等悲感！「安排用莊叟」蓋用《莊子》之語，以起下文「拜東皇」、「上南斗」等於入寥天也。
PDF3.174
章留後所爲多不法，而待杜特厚。公詩諷諫殊不俊，想公託詞避去，乃保身之哲；不然，公有地主如章，不必去蜀，何以留別而終不去蜀也。後章將入朝，公又寄詩；而詩云「江漢垂綸」，則公客閬州，去梓固不遠也。及嚴武再鎭蜀，召章殺之，必有罪可指，《史》云：「因小忿。」恐未然。

收京 3049 PDF229,PDF3.46
復道收京邑。兼聞殺犬戎。衣冠卻扈從。車駕已還宮。尅復誠如此。扶持在數公。莫令回首地。慟哭起悲風。

京師失陷，此何等事，一之已甚，其可再乎？「復道」二字，有多少悲憤在！「兼聞殺犬戎」，誠可喜也。衣冠自然扈從，用「卻」字是不滿諸臣之意；平日諂諛依阿，有變則奔亡坐視，及收京則扈從而回，何益於成敗之數耶？前詩云：「受諫無今日。」又云：「羣臣安在哉？」參觀而意自見矣。劉評殊欠清楚。後四句謂「尅復誠如此」矣，扶顚持危，全在爾數公，前車可鑒，勿令今日回首之地，「慟哭起悲風」可也。正與「復道」相照。前不知戒，故有今日，今日諸公可遂宴然已乎？

贈別賀蘭銛 3088 PDF230,PDF3.47
黃雀飽野粟。羣飛動荆榛。今君抱何恨。寂寞向時人。老驥倦驤首。蒼鷹愁易馴。高賢世未識。固合嬰飢貧。國步初返正。乾坤尙風塵。悲歌鬢髮白。遠赴湘吳春。我戀岷下芋。君思千里蓴。生離與死別。自古鼻酸辛。

前云「黃雀飽野粟」，後云「固合嬰飢貧」，「飢」「飽」二字相應。蓋驥倦走，鷹易馴，皆以飢故。所以高賢而饑，不如黃雀之飽；雀飽則羣飛，士饑則寂寞也。說得可憐。然「黃雀」亦指當時趨勢附利者。戀芋、思蓴，仍根饑貧來；因饑貧故不免離別，而安能不酸辛也！劉云：「謂將不復相見，故生離卽死別耳。」

有感五首 3059 PDF230,PDF3.48
將帥蒙恩澤。兵戈有歲年。至今勞聖主。何以報皇天。白骨新交戰。雲臺舊拓邊。乘槎斷消息。無處覓張騫。幽薊餘蛇豕。乾坤尙虎狼。諸侯春不貢。使者日相望。愼勿吞青海。無勞問越裳。大君先息戰。歸馬華山陽。洛下舟車入。天中貢賦均。日聞紅粟腐。寒待翠華春。莫取金湯固。長令宇宙新。不過行儉德。盜賊本王臣。丹桂風霜急。青梧日夜凋。由來強幹地。未有不臣朝。授鉞親賢往。卑宮制詔遙。終依古封建。豈獨聽簫韶。胡滅人還亂。兵殘將自疑。登壇名絕假。報主爾何遲。領郡輒無色。之官皆有詞。願聞哀痛詔。端拱問瘡痍。

詩人尙《風》，其弊也煙雲花草，撮湊成篇，而核其歸存，恍無定處。老杜詩宗《雅》、《頌》，比興少而賦多。如此五章乃賦也，卽用比、興，意有所主，總歸於賦。故情景不一而變化無窮；一時感觸而干載長新。偶發於此。
其一：責將帥之不忠，被主之恩，不能敵王所愾，故不免遣使而被留，致損國威。三四肝鬲語自別。◯「雲臺」不知所出，止云「舊拓邊」而喪地自見。
其二：咎往事之失算。玄宗席全盛之勢，可以息戰，安享太平。而南征北伐，自啟邊釁，致有今日，將誰咎乎！
其三：前四句亦追論往事，若在當時，諸侯已不貢，安得「紅腐之粟」？「寒待翠華春」，帝幸東都，必有賞賚，故云；然亦有刺。玄宗屢幸左藏，見其充實，濫加賞賜，故有「行儉」之語。後四句言「金湯」不足恃，要在勵精圖治，使「宇宙長新」；然亦不過行儉德而止。儉不奪人，則百姓富實，誰非王臣，而肯爲盜賊乎？
其四：因節度權重，藩鎭日強，浸有不臣之志，如「風霜」方急，「丹桂」不能自立，況「青梧」弱質，能不「凋」乎？言互相視效也。按《唐書·兵制志》云：「方鎭之兵日盛，武夫悍將，據險要，專方面，旣有其土地人民與甲兵財賦，以布列於天下；此方鎭不得不強，而京師不得不弱也。」此詩爲此而發，言「幹強」則誰敢「不臣」？今雖親王授鉞，卑宮有詔，猶無益於事；終須依古封建強幹弱枝之道，則上下不相疑，而和氣洋溢，若聽「簫韶」，無復「風霜」之慘烈矣。◯「終依古封建」，余初謂用其意，未確。按：肅宗初卽位，謂李泌曰：「今子儀、光弼已爲宰相，若克兩京、平四海，則無官以賞之，奈何！」對曰：「古者有功則錫以茅土，傳之子孫。太宗欲復古制，大臣議論不同而止。由是賞功以官。夫以官賞功有二害：非才則廢事，權重則難制。向使祿山有百里之國，亦惜之以遺子孫，不反矣。爲今計，莫若疏爵土以賞功巨，雖大國不過二三百里，可比今之小郡，豈難制哉！」公詩卽此意也。
其五：余初註因縉紳重內輕外而發，亦未然。按史：代宗初，史朝義旣誅，河北諸州已降，賊之降將薛嵩、田承嗣、李懷仙等迎拜僕固懷恩，乞行間自效。懷恩恐賊平寵衰，故奏留嵩等分帥河北。此公詩所云「兵殘將自疑」也。時朝廷苟冀無事，因而授之。承嗣舉管內戶口壯者皆籍爲兵，唯使老弱耕稼；又選其驍健者萬人自衞，謂之牙兵。此詩所云「胡滅人還亂」也。「胡滅人亂」，實緣「兵殘將疑」。夫此諸將俱有土地、人民、兵甲、財賦，非假飾者，蒙寵如此，爾之報主何遲耶？公不欲直指朝廷之失，故含蓄言之。本意實謂：各鎭權重，故啟其負固不臣之心；而「領郡無色」，「之官有詞」，正爲節鎭權重則郡守動有所制，而德澤不下於民也。不思百姓當羣兇百戰之後，瘡痍未起，尙可不曲加撫字，而坐視其長在水火之中耶？故結之云：「願聞哀痛詔，端拱問瘡痍。」蓋有不盡之意，亦有無窮之悲焉！念兵不可再用，故用「端拱」二字。
讀此五詩，皆救時之石畫，報主之赤心，自許稷、契，眞非窾語。然稷、契之臣，必堯、舜才能用之，持以事世主，則枘鑿不入。而皮相者謂公志大才疎，良可悲矣！

*寄賀蘭二銛 3333 PDF232,PDF3.54
朝野歡娛後。乾坤震蕩中。相隨萬里日。總作白頭翁。歲晚仍分袂。江邊更轉蓬。勿云俱異域。飲啄幾迴同。

讀起句，則公與交於祿山未反之前，而經震蕩者十年矣。故五六用「仍」字「更」字，謂俱在萬里外，俱作白頭翁，而飄泊未有已也，後會安可期乎？

愁坐 2958 PDF232,PDF3.54
高齋常見野。愁坐更臨門。十月山寒重。孤城水氣昏。葭萌氐種迥。左擔犬戎屯。終日憂奔走。歸期未敢論。

「高齋見野」，便於避賊；「坐更臨門」，不忘避賊。三四乃臨門所見，氣象淒慘。五六言賊之逼，而避之宜早也。按《志》：葭萌卽今保寧府，古之閬州。時公在梓州，相去不遠，故終日憂奔走而歸尙無期也。「左擔」，用修云：「蜀山自綿谷、葭萌，道徑險窄，北來負擔者不容易肩，謂之左擔道。」
PDF3.174
起句用「高齋」，他詩亦有之，始知乃齋之通名。註《杜詩》者云：「在夔州有三高齋。」拘其詩中語，可知其誤。

避地 0745 PDF233,PDF3.55
避地歲時晚。竄身筋骨勞。詩書遂牆壁。奴僕且旌旄。行在僅聞信。此生隨所遭。神堯舊天下。會見出腥臊。

嚴滄浪云：「此逸詩也，題下公自註云：至德二載丁酉作。此眞少陵語。」按《年譜》：是年春公在賊中，至夏脫身走鳳翔，詩作於此時。玄宗在蜀，故云：「行在僅聞信。」天子且然，則此生亦任其所遭而已。結語在他人必用作起，今作結有不盡之悲。

閬山歌 3074 PDF233,PDF3.55
閬州城東靈山白。閬州城北玉臺碧。松浮欲盡不盡雲。江動將崩未崩石。那知根無鬼神會。已覺氣與嵩華敵。中原格鬥且未歸。應結茅齋看青壁。

靈山在今閬中縣東十里，昔蜀王鼈靈登此，故名。玉臺山在城北七里。三四寫景不著色相，然「已崩石」似作「未崩」者是。「根無鬼神會」句必有所出，然不佳。「中原格鬥且未歸」，謂自己未得歸也。

閬水歌 3077 PDF233,PDF3.56
嘉陵江色何所似。石黛碧玉相因依。正憐日破浪花出。更復春從沙際歸。巴童蕩槳攲側過。水雞銜魚來去飛。閬中勝事可腸斷。閬州城南天下稀。

《勝覽》云：「閬州江山奇秀聞天下，直前據其會曰南樓，滕王元嬰所建。」又：「錦屛山在城外嘉陵江南，與郡治相對，壁立如屛。」其山水之勝可知已。江闊見日從江中起，故云「日破浪花出」。「春從沙際歸」不可解，豈黛碧相燦如春色耶？

*巴西聞收京闕送班司馬入京 3052 PDF234,PDF3.56
聞道收宗廟。鳴鑾自陝歸。傾都看黃屋。正殿引朱衣。劍外春天遠。巴西敕使稀。念君經世亂。匹馬向王畿。羣盜至今日。先朝忝從臣。歎君能戀主。久客羨歸秦。黃閣長司諫。丹墀有故人。向來論社稷。爲話涕霑巾。

收京曰「收宗廟」，舉所重也。三四言乘輿反正，傾都喜動而己不得見；故劍外覺春天之遠，而敕使又稀，安得不羨司馬之入京乎？
其二：云「先朝忝從臣」，蓋隱然有「受諫無今日」之意。「歎君戀主」，則己之戀主可知，故有歸秦之羨。而入爲司諫，則「丹墀有故人」矣。追憶己爲從臣，曾論社稷，話及霑巾。蓋痛諫之不行，而致盜之充斥也，則所望於司馬不淺耳。

泛江 3092 PDF234,PDF3.57
方舟不用楫。極目總無波。長日容杯酒。深江淨綺羅。亂離還奏樂。飄泊且聽歌。故國流清渭。如今花正多。

所泛卽嘉陵江。因泛江遂思清渭，蓋因收京而起故鄕之思。註謂思長安之景物。意未盡。◯江深則清，兼之無波，衣綺羅者與相映發，妙在「淨」字，光景可想。註添江花，誤。

*江亭送眉州辛別駕昇之得蕪字 3086 PDF234,PDF3.58
柳影含雲幕。江波近酒壺。異方驚會面。終宴惜征途。沙晚低風蝶。天晴喜浴鳧。別離傷老大。意緒日荒蕪。

「江波近酒壺」，新妙，豈必有來歷乎？因必有來歷之語，而讀公詩者必求往事以實之，反致牽強無味。偶發於此。◯宴終卽別，故云「宴終惜征途」，淺而有味。五六「低」、「喜」皆虛字，昔人謂之「詩眼」；然「低」字妙，暗含喜在。

*陪王使君晦日泛江就黃家亭子 3079 PDF234,PDF3.58
山豁何時斷。江平不肯流。稍知花改岸。始驗鳥隨舟。結束多紅粉。歡娛恨白頭。非君愛人客。晦日更添愁。有徑金沙軟。無人碧草芳。野畦連蛺蝶。江檻俯鴛鴦。日晚煙花亂。風生錦繡香。不須吹急管。衰老易悲傷。

按《志》，閬中有蟠龍山，在城東三里，望如蟠龍之狀。貞觀中望氣者言：西南千里外有王氣。令人入蜀，次閬中，果見山氣鬱葱，鑿破山脈，水流如血。今號鋸山。咸亨中徙閬中縣於此，卽今之鋸山關也；「山豁」當指此。水深不流，水平不流，非不肯流，不見其流也。卽流亦緩，故改岸曰「稍知」；鳥隨舟曰「始覺」，有自在之趣。紅粉云「多」，猶「賸」也，勿作「眾多」解。
次首敍登亭所經：徑金沙，踏碧草，穿野畦，始憑江檻而俯鴛鴦也。次第如此，而詞極葱蒨。「錦繡香」，麗語，從「煙花」來。二首結語意同，似少變化。

傷春五首 3036 PDF235,PDF3.60
天下兵雖滿。春光日自濃。西京疲百戰。北闕任羣兇。關塞三千里。煙花一萬重。蒙塵清露急。御宿且誰供。殷復前王道。周遷舊國容。蓬萊足雲氣。應合總從龍。鶯入新年語。花開滿故枝。天青風卷幔。草碧水通池。牢落官軍速。蕭條萬事危。鬢毛元自白。淚點向來垂。不是無兄弟。其如有別離。巴山春色靜。北望轉逶迤。日月還相鬥。星辰屢合圍。不成誅執法。焉得變危機。大角纏兵氣。鉤陳出帝畿。煙塵昏御道。耆舊把天衣。行在諸軍闕。來朝大將稀。賢多隱屠釣。王肯載同歸。再有朝廷亂。難知消息眞。近傳王在洛。復道使歸秦。奪馬悲公主。登車泣貴嬪。蕭關迷北上。滄海欲東巡。敢料安危體。猶多老大臣。豈無嵇紹血。霑灑屬車塵。聞說初東幸。孤兒卻走多。難分太倉粟。競棄魯陽戈。胡虜登前殿。王公出御河。得無中夜舞。誰憶大風歌。春色生烽燧。幽人泣薜蘿。君臣重修德。猶足見時和。

五首皆感春色而傷朝廷之亂也。公詩凡一題數首，必有次第，而脈理相貫。此不然，總哀乘輿播越，而時不去心，有觸卽發，非一日之作，故語不嫌其重複也。
其一：「天下兵雖滿」而不爲朝廷用，如「春光自濃」耳。◯「蒙塵」、「御宿」二句，夢弼註稍通。《通鑑》云：廣德元年，吐蕃入寇，代宗幸陝，官吏六軍逃散。故有「雲氣」、「從龍」之語。◯「周遷舊國容」，蓋用太王避狄遷岐事；註引平王東遷，未是。
其二：鸎、花俱更新換舊，而鬢之白，淚之垂，與向來同，前後相照。「北望逶迤」，卽後章「難知消息」者。
其三：按史：吐蕃以十月陷長安；十一月以柳伉疏劾程元振，始削爵放歸；十二月上還長安。公時未知上之還，當亦未知元振之逐，故「誅執法」卻用隱語。乃前用「日月」、「星辰」，下用「大角」、「鉤陳」，俱借天文寫災變；插入執法，使人知其爲熒惑星，又知其爲元振，可謂微而顯矣。然誅元振固變危之窾要也，此詩之作，豈偶然哉？尾用「屠釣」語，殊自負。前《日暮》詩云：「濟時敢愛死，寂莫壯心驚。」可以知公之志矣。譚評：「此詩思調俱妙，可謂波瀾老成。」
其四：起用「再有」，甚悲。「北上」、「東巡」，狀其倉皇不知所適。「敢料安危體，猶多老大臣」，鍾云：「深憂長計。」余謂「敢」字最重，敢料安危而得其體者，猶多老大臣在，二句一意。任事有老大之臣，則臨危有死節之臣矣。
其五：「競棄魯陽戈」，誰不知之，公引此，蓋以日比君。「孤兒」指羽林軍，謂其獨飽太倉之粟，不能操戈禦虜，而返東幸之轍也。◯「得無中夜舞，誰憶《大風歌》」，隱然傷其有臣而無君，故下有「君臣修德」之句。「春色生烽燧」，乃公傷春之最痛者，故有「幽人」之泣。

釋悶 3056 PDF236,PDF3.63
四海十年不解兵。犬戎也復臨咸京。失道非關出襄野。揚鞭忽是過湖城。豺狼塞路人斷絕。烽火照夜屍縱橫。天子亦應厭奔走。羣公固合思升平。但恐誅求不改轍。聞道嬖孽能全生。江邊老翁錯料事。眼暗不見風塵清。

此排律體，類編者何以遺之？然語排而氣勢流走，意不排也。天子出奔，而用黃帝、晉、明隱語，用意忠厚。「天子」、「羣公」二語，何等懇至。所願息誅求、除嬖孽，庶可釋其悶耳。乃云「錯料事」者，謂天子似未厭奔走，羣公竟不思昇平也。按史：柳伉論劾程元振，代宗猶念其保護功，止削爵放歸。故云：「嬖孽能全生。」註謂未聞其貶後死，可笑。

江亭王閬州筵餞蕭遂州 3083 PDF237,PDF3.64
離亭非舊國。春色是他鄕。老畏歌聲斷。愁隨舞曲長。二天開寵餞。五馬爛生光。川路風煙接。俱宜下鳳凰。

三四「歌聲」旣畏其「短」，「舞曲」又愁其「長」，寫出窮愁侘傺無聊之狀。

*滕王亭子 3099 PDF237,PDF3.64
君王臺榭枕巴山。萬丈丹梯尙可攀。春日鶯啼修竹裏。仙家犬吠白雲間。清江錦石傷心麗。嫩蕊濃花滿目斑。人到於今歌出牧。來遊此地不知還。寂寞春山路。君王不復行。古牆猶竹色。虛閣自松聲。鳥雀荒村暮。雲霞過客情。尙思歌吹入。千騎把霓旌。

《志》云：「閬中多仙聖遊集之所，城東有天目山，乃葛洪修煉之所；有文山，張道陵授徒符籙處。」「萬丈丹梯」謂此。《演義》以爲雲臺山，此在蒼溪，不相及也。三四分頂前兩句來。「遊此地」謂滕王，而「不知還」語有刺。

玉臺觀二首 3104 PDF237
中天積翠玉臺遙。上帝高居絳節朝。遂有馮夷來擊鼓。始知嬴女善吹簫。江光隱見黿鼉窟。石勢參差烏鵲橋。更肯紅顏生羽翰。便應黃髮老漁樵。浩劫因王造。平臺訪古遊。綵雲蕭史駐。文字魯恭留。宮闕通羣帝。乾坤到十洲。人傳有笙鶴。時過此山頭。

觀臨江，故有「馮夷」、「黿鼉」語。而五六分頂三四，皆以形容仙境也。因仙境故用「遂有」、「始知」語。末謂若生羽翰，便老漁樵，知公未肯忘世，意在言外。「遂有」、「更有」，欠簡點。
觀是滕王創造，故用「浩劫」，語奇。「魯恭」以比滕王。五六俯仰宏闊，公喜用「乾坤」字，而獨此最妙，他人不能用也。蓋共一乾坤，則皆神仙遊戲之所，「十洲」亦在乾坤之內，固應俱到；而「人傳笙鶴」，卽羣帝十洲之仙也。束語得力，故五六語曠而不遠。劉評十洲句云：「水心觀宇。」好笑。

暮寒 3095 PDF237
霧隱平郊樹。風含廣岸波。沉沉春色靜。慘慘暮寒多。戍鼓猶長擊。林鶯遂不歌。忽思高宴會。朱袖拂雲和。

讀起來二句，便覺寒氣逼人。三四才說出。「林鶯不歌」，本因春寒，而頂「戍鼓」來，便幻。通章本意，原因戍鼓而發。寒氣蕭瑟，戍鼓驚心，忽思彼富貴家，方且飲酒高會，美人奏樂，一室之內，春光融融，旣不知人間之寒；而旣聽雲和之奏，安聞戍鼓之音，蓋林鶯之不如矣！

憶昔二首 3236 PDF238
憶昔先皇巡朔方。千乘萬騎入咸陽。陰山驕子汗血馬。長驅東胡胡走藏。鄴城反覆不足怪。關中小兒壞紀綱。張后不樂上爲忙。至今今上猶撥亂。勞身焦思補四方。我昔近侍叨奉引。出兵整肅不可當。爲留猛士守未央。致使岐雍防西羌。犬戎直來坐御牀。百官跣足隨天王。願見北地傅介子。老儒不用尙書郎。憶昔開元全盛日。小邑猶藏萬家室。稻米流脂粟米白。公私倉廩俱豐實。九州道路無豺虎。遠行不勞吉日出。齊紈魯縞車班班。男耕女桑不相失。宮中聖人奏雲門。天下朋友皆膠漆。百餘年間未災變。叔孫禮樂蕭何律。豈聞一絹値萬錢。有田種穀今流血。洛陽宮殿燒焚盡。宗廟新除狐兔穴。傷心不忍問耆舊。復恐初從亂離說。小臣魯鈍無所能。朝廷記識蒙祿秩。周宣中興望我皇。灑血江漢長衰疾。

肅宗至靈武，與出奔無異，詩云：「憶昔先皇巡朔方」，語極冠冕。至「張后不樂上爲忙」，明是懼內。繼云：「至今今上猶撥亂，勞心焦思補四方。」召亂者明是肅宗，而公俱不諱，眞詩史也。末云：「老儒不用尙書郎。」知此詩作於嚴武奏爲參謀工部員外郎之後，故次首又有「朝廷記識蒙祿秩」之語。
次首：第二句「家室」連看。「遠行不勞吉日出」，鍾云：「
PDF3.65
太平景象往往從極細事寫出。」余謂「宮中聖人」二句，纔是太平景象，語簡而該。至「傷心不忍問耆舊」二句，與「反畏消息來」並妙，總是眞景。
PDF3.177
此肅宗事，言我昔叨近侍，見其（代宗）爲元帥時治兵整肅，非不足於才者。此由程元振輩忌功，使猛士郭子儀被讒，留居京師。獨令岐、雍單弱之人防西羌，遂致「犬戎直來坐御牀」，百官倉皇，隨駕出奔。是亂之不靖，皆近習爲之耳。原註未詳，故備錄之。然肅宗時壞事者乃李輔國，至元振乃代宗時用事者，有誤。

奉寄章十侍御 3110 PDF238,PDF3.65
淮海惟揚一俊人。金章紫綬照青春。指麾能事迴天地。訓練強兵動鬼神。湘西不得歸關羽。河內猶宜借寇恂。朝覲從容問幽仄。勿云江漢有垂綸。

「湘西不得歸關羽」，遵岩云：言將用於朝，不復歸梓，豈謂被殺耶？劉評可笑。
PDF3.175
「淮海維揚」沓用，累句。稱爲「俊人」，與「金章紫綬」語，便見章乃少年豪華驕貴之士，蓋寫其眞狀，非有意鄙薄之也。卽「指揮」、「訓練」稱其才，參觀《冬狩行》可見，非有可紀之功。註云：討平段子璋。誤。誅璋者花卿也。章待公厚而稱之不浮，非他詩人比也。「勿云江漢有垂綸」，反言以挑之，見公隱然以呂尙自負。

逃難 6033 PDF239
五十白頭翁。南北逃世難。疏布纏枯骨。奔走苦不暖。已衰病方入。四海一塗炭。乾坤萬里內。莫見容身畔。妻孥復隨我。回首共悲歎。故國莽丘墟。鄰里各分散。歸路從此迷。涕盡湘江岸。

詩云：「五十白頭翁，南北逃世難」，按公《年譜》：代宗上元二年，公五十，時東川節度段子璋反，崔光遠牙將花敬定斬之；而兵不戢，遂大掠，故公率妻子而逃。始則京師亂而逃蜀，旣自北而南。今南又亂而逃，故云「南北逃世難」，而「乾坤萬里，無容身畔」也。蜀旣不可留，故園又丘墟，故云「歸路從此迷」，終當出三峽之楚之湘江，乃吾淚盡之處也。痛哉其言！

遊子 3097 PDF239
巴蜀愁誰語。吳門興杳然。九江春草外。三峽暮帆前。厭就成都卜。休爲吏部眠。蓬萊如可到。衰白問羣仙。

公厭蜀而思東下，故云「巴蜀之愁」，無誰可語，而「吳門之興」，尙可杳然乎？三四因數路程，謂卽當啟行。事不須卜，厭就君平；而巴蜀之愁，非酒可解，不學吏部之眠矣。無論吳門，卽蓬萊可到，亦當長往，且以「衰白問羣仙」，求一卻老方耳。此亦苦語，蓋自悲其老也。

雙燕 3030 PDF240,PDF3.65
旅食驚雙燕。銜泥入此堂。應同避燥濕。且復過炎涼。養子風塵際。來時道路長。今秋天地在。吾亦離殊方。

旅食而驚雙燕者，謂己將去，燕不應來也。燕以秋去，故結有「今秋」語，「天地在」語奇，見厭蜀之甚。

百舌 3033 PDF240,PDF3.65
百舌來何處。重重祇報春。知音兼眾語。整翮豈多身。花密藏難見。枝高聽轉新。過時如發口。君側有讒人。

此詩自比。「重重報春」，謂其所言主於生物，未嘗殺物也。以知音，故兼眾語；常整翮而思去，豈厭此身之多耶？居常遭讒，故末以自戒。

自閬州領妻子卻赴蜀山行三首 3117 PDF240,PDF3.68
汩汩避羣盜。悠悠經十年。不成向南國。復作遊西川。物役水虛照。魂傷山寂然。我生無倚著。盡室畏途邊。長林偃風色。迴復意猶迷。衫裛翠微潤。馬銜青草嘶。棧懸斜避石。橋斷卻尋溪。何日兵戈盡。飄飄愧老妻。行色遞隱見。人煙時有無。僕夫穿竹語。稚子入雲呼。轉石驚魑魅。抨弓落狖鼯。眞供一笑樂。似欲慰窮途。

題用「卻」字亦新，故有「不成向南國」，以寫其進退躊躇之意。「物役」二句，鍾云：「一時所歷所見，實有此情景，可思而不可解，至幻至細。」余謂便不難解，他人卻寫不出。
其二：「長林偃風色」，眞行子傷魂語。已登程矣，而迴復之際，猶帶「卻」字意在。
三首寫客途情事如畫，而末首猶極變幻，有事外意外之趣。

*將赴成都草堂途中有作先寄嚴鄭公 3124 PDF240,PDF3.69
得歸茅屋赴成都。直爲文翁再剖符。但使閭閻還揖讓。敢論松竹久荒蕪。魚知丙穴由來美。酒憶郫筒不用酤。五馬舊曾諳小徑。幾迴書札待潛夫。處處青江帶白蘋。故園猶得見殘春。雪山斥候無兵馬。錦里逢迎有主人。休怪兒童延俗客。不教鵝鴨惱比鄰。習池未覺風流盡。況復荆州賞更新。竹寒沙碧浣花溪。菱刺藤梢咫尺迷。過客徑須愁出入。居人不自解東西。書籤藥裹封蛛網。野店山橋送馬蹄。豈藉荒庭春草色。先判一飲醉如泥。常苦沙崩損藥欄。也從江檻落風湍。新松恨不高千尺。惡竹應須斬萬竿。生理祇憑黃閣老。衰顏欲付紫金丹。三年奔走空皮骨。信有人間行路難。錦官城西生事微。烏皮几在還思歸。昔去爲憂亂兵入。今來已恐鄰人非。側身天地更懷古。回首風塵甘息機。共說總戎雲鳥陣。不妨遊子芰荷衣。

成都尹初本刺史，故以「文翁」比之。自嚴公去後，成都遂遭兵亂，故有「還揖讓」之語。
其二：不棄俗客，輯睦鄰人，蓋奔走已倦，思爲久住之計矣。「荆州」不知何指？豈因習池在荆州，想及羊公，以比嚴鄭公耶？
其三：因初到未及剪除荒穢，故約嚴公藉草而飲；非至相知，不敢作此語。
其四：始及修治。「江檻」卽所云「水檻供垂釣」者；知其已壞，故云「落風湍」。「新松」一聯，亦有感於時事而不覺露之，亦見此老經世之略。
其五：「烏皮几在」，正謂家無長物，所謂「生事微」者。「側身天地」句，自寫小影；「回首風塵」句，自述近狀。結語謂有嚴公之雄略，則蜀安而己之芰荷衣亦無恙矣。◯五作意極條達，詞極穩稱，都是眞人眞話，詩只應如此。◯謝朓有《烏皮隱几》詩。

春歸 3135 PDF242,PDF3.72
苔徑臨江竹。茅簷覆地花。別來頻甲子。歸到忽春華。倚杖看孤石。傾壺就淺沙。遠鷗浮水靜。輕燕受風斜。世路雖多梗。吾生亦有涯。此身醒復醉。乘興卽爲家。

「苔徑」、「茅簷」起句，是追憶草堂花竹之盛。別來三年，甲子頻換，今始得歸。到日忽値春華，舊時花竹，存者必復生發。江邊孤石淺沙，依然如故，倚杖而看，傾壺而就，如見故人。卽遠鷗、輕燕，各遂其性，與人意相合，而喜可知已。因歎世路多梗，吾生有涯，莫思身外事，且飲生前酒，醉醒展轉，有興可乘，卽此爲家而已。非不思故鄕，而奔走已倦，暫得息肩，亦足樂也。◯別去三年而云「頻甲子」，知古人以甲子爲歲次之通名也。

歸來 3138 PDF242,PDF3.73
客裏有所過。歸來知路難。開門野鼠走。散帙壁魚乾。洗杓開新醞。低頭拭小盤。憑誰給麴糵。細酌老江干。

《歸來》與前《春歸》題有別，乃作客失意而思歸之詞；如馮煖無魚則歌歸來，淵明羞折腰則賦歸來是也。公在成都，客也；客裏復有所適，知非得已；及有所適而人情世態多不如意，則有歸來之思；及歸卽次而益知行路之難也。故結句謂若「憑誰」而可以「給麴糵」，則「細酌」以「老於江干」，終不出矣。首尾相應。中四句述歸來情景，而有次序：初到開門；公好書，故隨而散帙；公又好酒，故隨而開醞；獨「著小冠」無謂，劉云；「本作『拭小盤』，一作『著小冠』，而定以小冠爲勝。」余謂「拭小盤」語近鄙俚，卻近情事，蓋用以盛下酒之物者。開醞常事也，而妙在身自洗杓，見貧家樸野之狀；拭盤常事也，而妙在低頭，見貧人更無他想。此其描寫入神處，不然，初歸入室，旣非著冠之時，而低頭益無謂矣。

草堂 3141 PDF243,PDF3.74
昔我去草堂。蠻夷塞成都。今我歸草堂。成都適無虞。請陳初亂時。反覆乃須臾。大將赴朝廷。羣小起異圖。中宵斬白馬。盟歃氣已粗。西取邛南兵。北斷劍閣隅。布衣數十人。亦擁專城居。其勢不兩大。始聞蕃漢殊。西卒卻倒戈。賊臣互相誅。焉知肘腋禍。自及梟鏡徒。義士皆痛憤。紀綱亂相踰。一國實三公。萬人欲爲魚。唱和作威福。孰肯辨無辜。眼前列杻械。背後吹笙竽。談笑行殺戮。濺血滿長衢。到今用鉞地。風雨聞號呼。鬼妾與鬼馬。色悲充爾娛。國家法令在。此又足驚吁。賤子且奔走。三年望東吳。弧矢暗江海。難爲遊五湖。不忍竟舍此。復來薙榛蕪。入門四松在。步屧萬竹疏。舊犬喜我歸。低徊入衣裾。鄰舍喜我歸。酤酒攜胡蘆。大官喜我來。遣騎問所須。城郭喜我來。賓客隘村墟。天下尙未寧。健兒勝腐儒。飄颻風塵際。何地置老夫。於時見疣贅。骨髓幸未枯。飲啄愧殘生。食薇不願餘。

「鬼妾」連「馬」言之，則色悲者不獨鬼妾矣。余謂公有深意：公才賦馬，必發其爲主之德，如云：「與人一
PDF163
心成大功。」云：「與人同生亦同死。」則殺其主而乘其馬，馬思舊主，定不能忘情，公之深心體認到此，卽至誠所以能盡物之性，亦不外是；而當時背主倡亂者，乃馬之罪人也。◯「色悲充爾娛」，如目見之，讀之酸心。「國家法令在」，提出誅亂一箇大題目，亦見此老作用。◯「入門四松在」，公之鍾情至此。◯公歸草堂云「不忍竟舍此」，則草堂亦其所鍾情者，其去成都必有所託。觀其《遣弟簡較草堂》云「鵝鴨宜長數」，此云「舊犬喜我歸」可見。◯「健兒勝腐儒」，亂世實歷語，可傷。◯「於時見疣贅」，正因「腐儒」語而足其意。士旣無用於世，則一飲一啄，已愧此殘生，而「食薇」甘之矣。◯鍾、譚評頗有得處，可參看。

四松 3151 PDF243
四松初移時。大抵三尺強。別來忽三歲。離立如人長。會看根不拔。莫計枝凋傷。幽色幸秀發。疏柯亦昂藏。所插小藩籬。本亦有隄防。終然棖撥損。得吝千葉黃。敢爲故林主。黎庶猶未康。避賊今始歸。春草滿空堂。覽物歎衰謝。及茲慰淒涼。清風爲我起。灑面若微霜。足以送老姿。聊待偃蓋張。我生無根蔕。配爾亦茫茫。有情且賦詩。事迹可兩忘。勿矜千載後。慘淡蟠穹蒼。

PDF163
公於草堂，往來不異傳舍，而鍾情四松，蓋以後凋之節自厲，而託物以見志也。「會看根不拔」、「得媿千葉黃」，此皆喫緊語。公猶不敢偃然爲故林主者，正以松根不拔，而我無根蔕，所以配爾者，尙自茫茫故也。余初謂末四句可汰，不知更有微意在：言人顧用情何如耳，情之所鍾，不在事
PDF3.75
迹，吾之所以配此四松者，別自有在，請松勿「自矜千載後」，慘澹無配，而自蟠穹蒼也。何等自負，令人自思。◯「敢爲故林主，黎庶猶未康」，非以自己得安而念人之不安也；謂黎庶未康，我猶恐未得安居於此，喚起下文「無根蔕」之語。

水檻 3155 PDF244,PDF3.75
蒼江多風飈。雲雨晝夜飛。茅軒駕巨浪。焉得不低垂。遊子久在外。門戶無人持。高岸尙爲谷。何傷浮柱攲。扶顚有勸誡。恐貽識者嗤。旣殊大廈傾。可以一木支。臨川視萬里。何必欄檻爲。人生感故物。慷慨有餘悲。

「新添水檻，故著浮搓」，公詩也。公蓋以此二物爲草堂中樂事。避亂歸來，二物俱壞矣。水檻可惜，則引「高岸爲谷」以解之；扁舟可惜，則引「鄰人亦非」以解之，公之識比昔較高一著矣。若論扶顚之誡，則攲者宜起；旣殊大廈之傾，則一木可支。但川觀欲遠，則檻不必設矣。古詩云：「所遇皆故物，安得不速老！」此公所以感故物而興悲也。
「江海心」與江湖異，江湖與魏闕對，是心在高蹈者；江海與丘園對，是心在遠遊者。遠遊則可以拓心胸而覽昭曠，所以具扁舟者，志不小也。乃倉惶避亂，捐棄舊丘，雖有扁舟，無所用之。倉惶避亂，旣不能如鳥之高飛；緬懷舊丘，又不能隨川而東逝，愧負素心矣。故者可掘，新亦易求，具舟何難，直以奔竄之頻，白屋不能久住，而何有於扁舟！所以悲也。

破船 3158 PDF244,PDF3.75
平生江海心。宿昔具扁舟。豈唯青谿上。日傍柴門遊。蒼惶避亂兵。緬邈懷舊丘。鄰人亦已非。野竹獨修修。船舷不重扣。埋沒已經秋。仰看西飛翼。下愧東逝流。故者或可掘。新者亦易求。所悲數奔竄。白屋難久留。

見3155《水檻》。

絕句六首 3218 PDF244,PDF3.79
日出籬東水。雲生舍北泥。竹高鳴翡翠。沙僻舞鵾雞。藹藹花蕊亂。飛飛蜂蝶多。幽栖身懶動。客至欲如何。鑿井交椶葉。開渠斷竹根。扁舟輕裊纜。小徑曲通村。急雨捎溪足。斜暉轉樹腰。隔巢黃鳥並。翻藻白魚跳。舍下筍穿壁。庭中藤刺簷。地晴絲冉冉。江白草纖纖。江動月移石。溪虛雲傍花。鳥栖知故道。帆過宿誰家。

奔竄旣久，初歸草堂，凡目所見、景所觸、情所感，掇拾成詩，猶之漫興也。
「日出籬東水」，以水之寬也；「雲生舍北泥」，以野之曠也。見居之得所。
花蕊旣亂，蜂蝶自多，花招之也。幽棲之人，身亦懶動，而客亦紛紛而至，將何求於我乎？三年奔走，閱盡世情，蓋有息交絕遊之意矣。六首中此稱具體。
旣鑿井，又開渠，又具扁舟，又通小徑，草堂所需略具，蓋爲久居計矣。
一日之間，忽而急雨，忽而斜暉，理或有之。「斜暉轉樹腰」，晚日橫穿樹也；與「隔巢黃鳥並」，一時之景卻有致。
筍穿壁，藤刺簷，他人以爲不足寫者，卻是草堂局面。◯前二句近景，後二句遠景，具見幽致。
「江動」、「溪虛」二句似不可解，而景象卻好。然江月、溪花，不無晝夜之別而並用之。如畫家寫花卉，春秋錯列；雖名人不拘，而終不可爲法。「帆過宿誰家」，因鳥之知止，而爲當止不知止者慮也。詩本卽景，而意出於景之外矣。

題桃樹 3148 PDF245,PDF3.81
小徑升堂舊不斜。五株桃樹亦從遮。高秋總餧貧人實。來歲還舒滿眼花。簾戶每宜通乳燕。兒童莫信打慈鴉。寡妻羣盜非今日。天下車書正一家。

小徑升堂，舊時不斜，有五株桃樹遮之，而徑繇其下。高秋成實，用以餽貧；來歲開花，可以悅目。簾戶通乳燕而桃樹不爲礙也；桃樹棲慈鴉而兒童未嘗打也。雖從桃樹起興，眞有物各得所之意。追想舊時，非若今日之多寡妻、羣盜，而車書一家，太平景象固如此也；而今皆不然，殊可歎也。公蓋卽一物以見世情，卽一家以見天下，非謂自家能以桃實餽人，能禁兒童殺物也。蓋兵亂後堂亦敞壞，桃多毀折，行非正路，在在皆是。《演義》疑此詩作於再至草堂之時，然公初至蜀，兩京雖復，安、史尙亂，天下已非一家矣。豈蜀未經亂，流風遺俗猶存耶？

登樓 3162 PDF246,PDF3.82
花近高樓傷客心。萬方多難此登臨。錦江春色來天地。玉壘浮雲變古今。北極朝廷終不改。西山寇盜莫相侵。可憐後主還祠廟。日暮聊爲梁甫吟。

此詩妙在突然而起，情理反常，令人錯愕，而傷心之故，至末始盡發之，而竟不使人知，此作詩者之苦心也。萬方多難，固可傷心，意猶未露，不過揭出「登臨」二字耳。首聯寫登臨所見，意極憤懣，詞卻寬泛，此亦急來緩受，文法固應如是。言錦江春水與天地俱來，而玉壘浮雲與古今俱變，俯仰宏闊，氣籠宇宙，可稱奇傑。而佳不在是，止借作過脈起下。云「北極朝廷」如錦江水源遠流長，終不爲改；而「西山之盜」，如玉壘之雲，倏起倏滅，莫來相侵。曰「終不改」，亦幸而不改也；曰「莫相侵」，亦難保其不侵也。「終」、「莫」二字有微意在。按《名勝志》：玉壘山在灌縣西，眾峯叢擁，遠望無形，唯雲表崔嵬稍露。唐貞觀創關於其下，名玉壘關。乃番夷往來之衝，故公有浮雲之語，而玉壘與吐蕃正相關也。又按史：廣德元年十月，吐蕃陷長安，代宗幸陝，郭子儀擊之遁去；十二月，帝還長安，吐蕃以是月復陷松、維、保三州及二城，而劍南西山諸州，亦入吐蕃矣。公詩蓋作於此時，而「北極」一聯，蓋實錄也。至結語忽入後主，必非無爲，而未有能知之者。蓋後主初年，亦無他過，而後來一用黃皓，遂至亡蜀。肅、代信任李輔國、程元振、魚朝恩，正與後主之任皓無異，雖有賢臣如李泌、子儀輩，而不得展其略，蓋幸而不亡耳。公因萬方多難，深思其故，不勝憤懣，無從發洩而借後主以洩之。公屢遊先主廟，後主從祀，亦素懷不平，故有感而發。且云日已暮矣，天下事無可爲矣，「聊爲《梁父吟》」，爲當時有孔明之才而不得施者一致慨焉，此其所爲傷心者也。傷心之極，故高樓之花，最堪娛目，而反以爲恨也。余遊先主廟，配享者止北地王與孔明、關、張而無後主，豈後人因公詩而撤去耶？鍾、譚收此入《詩歸》是矣，其評猶然說夢，公詩豈易讀哉！◯「春色來」一作「春水流」，余定爲「春水來」。
PDF3.168
尾句用《梁父吟》，蓋傷其時無諸葛也。若有諸葛，則後主雖庸，而黃皓自不敢肆。如此看，較前箋似勝。

*過南隣朱山人水亭 3160 PDF247,PDF3.85
相近竹參差。相過人不知。幽花攲滿樹。小水細通池。歸客村非遠。殘尊席更移。看君多道氣。從此數追隨。

公詩：「梅熟許同朱老喫。」必謂山人。「相近」非謂居與之近，謂至水亭相近，而竹參差也；不然，則與「歸客」句相犯矣。竹深，故相過而人不知也。三四紀水亭之景，「小水細通池」，當依別本作「細水曲通池」。「殘尊移席」，情之厚也，便見道氣。

過故斛斯校書莊二首 3245 PDF247,PDF3.86
此老已云歿。鄰人嗟未休。竟無宣室召。徒有茂陵求。妻子寄他食。園林非昔遊。空堂繐帷在。淅淅野風秋。燕入非傍舍。鷗歸祇故池。斷橋無復板。臥柳自生枝。遂有山陽作。多慚鮑叔知。素交零落盡。白首淚雙垂。

「鄰人嗟未休」，譚云：「卽此是歎其人品之高矣。」是。次首燕猶入其舍，鷗亦歸其池，似不忘故主；乃斷橋無板，知人不復行，則向來往來之人，不如無情之物矣。雖臥柳生枝，自爲春耳。觸目生悲，故遂有山陽之作，而愧己不如鮑之知管，能薦拔而振其窮也。

寄邛州崔錄事 3172 PDF247,PDF3.87
邛州崔錄事。聞在果園坊。久待無消息。終朝有底忙。應愁江樹遠。怯見野亭荒。浩蕩風煙外。誰知酒熟香。

起句直率，亦他人所無。次句「在」字乃著實字，言其未曾他出，與下「忙」字應。「應愁」、「怯見」俱倒跌語，而下句更妙；「野亭荒」，乃貧家景象，故怕見之也。束語譏其奔走風塵中，而不知酒熟之香，誠俗物也。錄事必與公素狎，公憾其不至，而半謔半嘲，口角絕肖。◯「怯見」「怯」字妙。

寄司馬山人十二韻 3179 PDF248,PDF3.87
關內昔分袂。天邊今轉蓬。驅馳不可說。談笑偶然同。道術曾留意。先生早擊蒙。家家迎薊子。處處識壺公。長嘯峨眉北。潛行玉壘東。有時騎猛虎。虛室使仙童。髮少何勞白。顏衰肯更紅。望雲悲轗軻。畢景羨沖融。喪亂形仍役。淒涼信不通。懸旌要路口。倚劍短亭中。永作殊方客。殘生一老翁。相哀骨可換。亦遣馭清風。

「道術曾留意」，公自謂也。「虛室使仙童」以上，俱說山人，而忽接以「髮少何勞白」，蓋遙頂「擊蒙」來，此地理家所云蛛絲馬迹者。髮少則無可白矣，換「何勞」字卻妙。「懸旌」、「倚劍」亦公自謂；每到路口，心如懸旌，疑於所適，此作客實歷語，卽上文所云「驅馳不可說」者。「倚劍短亭」，謂行疲而小憩也。

贈王二十四侍御契四十韻 3183 PDF248,PDF3.88
往往雖相見。飄飄愧此身。不關輕紱冕。俱是避風塵。一別星橋夜。三移斗柄春。敗亡非赤壁。奔走爲黃巾。子去何瀟灑。余藏異隱淪。書成無過雁。衣故有懸鶉。恐懼行裝數。伶俜臥疾頻。曉鶯工逬淚。秋月解傷神。會面嗟黧黑。含悽話苦辛。接輿還入楚。王粲不歸秦。錦里殘丹竈。花溪得釣綸。消中祇自惜。晚起索誰親。伏柱聞周史。乘槎有漢臣。鴛鴻不易狎。龍虎未宜馴。客則挂冠至。交非傾蓋新。由來意氣合。直取性情眞。浪迹同生死。無心耻賤貧。偶然存蔗芋。幸各對松筠。粗飯依他日。窮愁怪此辰。女長裁褐穩。男大卷書勻。漰口江如練。蠶崖雪似銀。名園當翠巘。野棹沒青蘋。屢喜王侯宅。時邀江海人。追隨不覺晚。款曲動彌旬。但使芝蘭秀。何須棟宇鄰。山陽無俗物。鄭驛正留賓。出入並鞍馬。光輝參席珍。重遊先主廟。更歷少城闉。石鏡通幽魄。琴臺隱絳脣。送終唯糞土。結愛獨荆榛。置酒高林下。觀碁積水濱。區區甘累趼。稍稍息勞筋。網聚粘圓鯽。絲繁煮細蓴。長歌敲柳癭。小睡憑藤輪。農月須知課。田家敢忘勤。浮生難去食。良會惜清晨。列國兵戈暗。今王德教淳。要聞除猰㺄。休作畫騏驎。洗眼看輕薄。虛懷任屈伸。莫令膠漆地。萬古重雷陳。

起來二句，若不經意，而超脫且該括。蓋相見非一次，而身每飄飄，則流落之日久矣，豈不可傷！「避風塵」而曰「俱是」，根「往往」來，非與侍御俱也。相見雖頻，而星橋一別，斗柄三移，正以避賊而淹留梓、閬也。敗亡雖非赤壁，而倉皇奔走，不異曹瞞，總爲黃巾所迫。故「子去瀟灑」而「余異隱淪」，蓋必「輕紱冕」才稱隱淪也。子去不言所往，似歸隱於漰口、蠶崖間也。「恐懼行裝數」，寫逃難之景最肖。自此至「索誰親」，總述奔走貧病之苦；而中間亦曾會面接談。侍御仍歸於蜀，如接輿之入楚；而己則如王粲之避亂，不得歸秦也。「伏柱」以下至「卷書勻」，又敍己與侍御交好之自與結契之深。因言初聞柱史，如「乘槎漢臣」，高視闊步，未易馴狎。客，乃自謂也；「挂冠至」，當是華州棄官之後。而「交非傾蓋新」，卽「傾蓋如故」也。「浪迹同生死」，謂己方避亂，生與死同，性命且不保，又何心耻賤貧。故家無長物，偶存蔗芋，而侍御幸過其家，各對松筠，遂留麤飯，止依平日，未嘗治具，對客而始覺窮愁之可怪也。寫得曲折，具見性情之眞；而客不見嫌，又見意氣之合。且女長男大，俱不避客，眞通家之好也。此蓋追道往事，而「漰口」以下，始敍侍御今日款待之殷。漰口舊註未詳，而方志亦無可考。今閱《總志》有湔江，在灌縣東十里入江；而《一統志》蠶崖關亦在灌縣西，知漰乃湔字之誤。「江如練」、「雪似銀」，誠一方勝地。而侍御有園當崖，有棹繫江，歸隱於此，瀟灑可知已。「江海人」公自謂也。追隨至晚而不覺；款曲彌旬而不厭，意氣如故也。「芝蘭秀」，謂臭味同也。「山陽」二句，謂不濫交而又愛客也。灌縣最多名勝，遊歷旣遍，復遊成都，蓋灌縣去成都止六十里，不厭重遊，且欲乘便訪公於草堂也。先主廟在城南，少城在城西，從西郭而入，則石鏡、琴臺皆有名古蹟。而石鏡、琴臺，綴以「糞土」、「荆榛」二語，見「夜臺不復曉，行樂當及時」也。「高林」、「積水」，草堂之景，而置酒必侍御所攜者；蓋嬉遊已倦，區區固甘累趼，侍御欲息勞筋也。草堂臨江傍溪，江有鯽，溪有蓴，「粘鯽」、「煮蓴」，飲而長歌，醉而小睡。「柳癭」、「藤輪」，皆草堂中物也。遊與已闌，時當農月，公則自任以力耕，思爲謀食之計。而兵戈未靜，又勗侍御以除亂，勿耽丘壑之虞。蓋二人同心，而或出或處，兩無閡也。因侍御之高情，謂當洗眼以看人之輕薄；而己之屈，侍御之伸，虛懷以聽之，膠漆之地，期終始勿攜，莫令雷、陳擅名萬古可也。
PDF3.167
「漰口江如練」，余初謂「湔」字之誤，後閱《名勝志》：「灌縣江水歷都安有桃關，李冰作大堰於此，立碑六字：『深淘潬淺包𨻳』。𨻳者，於江作塴，塴有左右口，謂之湔。塴江。」乃知「漰」當從土作「塴」，乃堰之別名。「塴口」，卽湔江之口也。漢後主如湔觀汶水，蓋勝地也。

別唐十五誡因寄禮部賈侍郎 3304 PDF250,PDF3.93
九載一相逢。百年能幾何。復爲萬里別。送子山之阿。白鶴久同林。潛魚本同河。未知栖集期。衰老強高歌。歌罷兩悽惻。六龍忽蹉跎。相視髮皓白。況難駐羲和。胡星墜燕地。漢將仍橫戈。蕭條四海內。人少豺虎多。少人愼莫投。多虎信所過。飢有易子食。獸猶畏虞羅。子負經濟才。天門鬱嵯峨。飄颻適東周。來往若崩波。南宮吾故人。白馬金盤陀。雄筆映千古。見賢心靡他。念子善師事。歲寒守舊柯。爲吾謝賈公。病肺臥江沱。

「九載一相逢」，「復爲萬里別」，只此便自不堪。◯「六龍勿蹉跎」，蓋以惜時交相勉也。「蕭條四海內」六句，讀之痛心，亦亂世眞景，實歷始知。◯「金盤陀」自是馬飾。◯「歲寒守舊柯」，勉以事人之道，可謂忠告。

長吟 3370 PDF250,PDF3.93
江渚翻鷗戲。官橋帶柳陰。花飛競渡日。草見踏春心。已撥形骸累。眞爲爛漫深。賦詩歌句穩。不免自長吟。

此逸詩，收自卞圖本者，恐未眞。「江飛競渡日」，句頗佳。「草見踏青心」、「眞爲爛漫深」，俱不成語。◯束語「新」、「穩」二字，卻是詩文之訣。

歸雁 3175 PDF250,PDF3.94
東來萬里客。亂定幾年歸。腸斷江城雁。高高正北飛。

「亂定幾年歸？」謂如此之亂，定是何年可歸也。

*絕句 3177 PDF251
遲日江山麗。春風花草香。泥融飛燕子。沙暖睡鴛鴦。江碧鳥逾白。山青花欲燃。今春看又過。何日是歸年。

《鶴林》云：「『遲日江山』一首，或謂與兒童屬對何異。」余曰：上二句見兩間莫非生意，下二句見萬物莫不適性。豈不足以感發吾心之眞樂乎？

*韋諷錄事宅觀曹將軍畫馬圖引 3207 PDF251,PDF3.94
國初已來畫鞍馬。神妙獨數江都王。將軍得名三十載。人間又見眞乘黃。曾貌先帝照夜白。龍池十日飛霹靂。內府殷紅瑪瑙盤。婕妤傳詔才人索。碗賜將軍拜舞歸。輕紈細綺相追飛。貴戚權門得筆迹。始覺屛障生光輝。昔日太宗拳毛騧。近時郭家師子花。今之新圖有二馬。復令識者久歎嗟。此皆騎戰一敵萬。縞素漠漠開風沙。其餘七匹亦殊絕。迥若寒空動煙雪。霜蹄蹴踏長楸間。馬官廝養森成列。可憐九馬爭神駿。顧視清高氣深穩。借問苦心愛者誰。後有韋諷前支遁。憶昔巡幸新豐宮。翠華拂天來向東。騰驤磊落三萬匹。皆與此圖筋骨同。自從獻寶朝河宗。無復射蛟江水中。君不見金粟堆前松柏裏。龍媒去盡鳥呼風。

題韋偃雙松圖起云：「天下幾人畫古松，畢宏已老韋偃少。」老者已衰，少者方盛，是推偃之松爲天下第一人也。「國初已來畫鞍馬，神妙獨數江都王」，而將軍繼起，與之齊名，是推曹之馬爲唐朝百五十年以來第二人也。才力均敵，而譚評以此爲不及，妄生分別。松詩徑接以「絕筆長風起纖末」；此詩徑接以「人間又見眞乘黃」，何等筆力，此又相敵也。蓋贊畫之妙，止於奪眞，此云「眞乘黃」，則妙無可加，而七字包括全篇矣。神馬龍種，善畫者奪其神，故「龍池飛霹靂」，不必有實事，註引興慶池，非也。出盤、詔索，正索其貌「照夜白」也。拜賜以歸，「紈綺追飛」，乃「貴戚權門」之求畫也。此倒插法，唯公最善用之；而註謂追飛爲從者，亦非也。「拳毛騧」、「獅子花」，乃當時最有名之馬，識者多矣；先提二馬，後說到新圖，亦倒插法，非眞畫二馬，謂神駿同也。「識者歎嗟」，不識者不能也。先言「二馬」，又云「七匹」，又繼云「九馬」，敍得詳悉。而後來「三萬匹」，亦與遙相映帶。旣云「開風沙」，又云「動煙雪」，自爲對偶，而前面「飛霹靂」亦遙相參應，此局陣之妙，不繩削而合者也。「清高深穩」四字評馬，此公獨得之妙；馬有此四字，是謂國馬，士有此四字，是爲國士，孔子所云驥德盡於此矣，正以之比君子也。「支遁」叶「穩」，讀上聲。韋諷好畫馬，亦與支遁之愛眞馬同，則好之苦心亦與良工之苦心同矣。至此發意已盡，後來別用一意作結，若與畫馬不相蒙；亦因畫馬想及眞馬，又因曾貌照夜白想及玄宗之世，始而騰驤三萬，終而龍媒盡空，不勝盛衰之感焉。馬之盛衰，國之盛衰也，公閱此圖，有不勝其痛者矣。後段之妙，在「皆與此圖筋骨同」，纔與畫馬相關。公以穆王之西征，比帝之崩逝。故「河宗獻寶」，謂升遐也；「無復射蛟」，謂巡幸息也。註謂穆王西征而歸，未幾上升。不免蛇足。

送韋諷上閬州錄事參軍 3214 PDF252,PDF3.97
國步猶艱難。兵革未衰息。萬方哀嗷嗷。十載供軍食。庶官務割剝。不暇憂反側。誅求何多門。賢者貴爲德。韋生富春秋。洞澈有清識。操持紀綱地。喜見朱絲直。當令豪奪吏。自此無顏色。必若救瘡痍。先應去蝥賊。揮淚臨大江。高天意悽惻。行行樹佳政。慰我深相憶。

「庶官割剝」而「不暇憂反側」，亦迫於上供；然唯「誅求多門」，則「賢者貴爲德」。邵堯夫因行新法而云：「賢者所當盡力之時。」亦此意也。又云：「必若救瘡痍，先應去蝥賊。」俱喫緊語。可謂公「論天下大事高而不切」哉？註謂錄事綱紀一郡，可劾刺史。則所云「當令豪奪吏，自此無顏色」，亦非託之空言也。「揮淚臨大江，高天意悽惻」，非恤民之極，必無此言。
PDF3.177
《通》云：「生民不安，凡以庶官不得其人；庶官非人，凡以監司不舉其職。故公以此告諷。公又有詩送諷云：『他時如按縣，不得慢陶潛。』則又欲其優禮庶官之賢者；誠以激濁揚清，錄事之職也。」

*丹青引贈曹將軍霸 3200 PDF252,PDF3.98
將軍魏武之子孫。於今爲庶爲清門。英雄割據雖已矣。文彩風流今尙存。學書初學衞夫人。但恨無過王右軍。丹青不知老將至。富貴於我如浮雲。開元之中常引見。承恩數上南薰殿。凌煙功臣少顏色。將軍下筆開生面。良相頭上進賢冠。猛將腰間大羽箭。褒公鄂公毛髮動。英姿颯爽來酣戰。先帝天馬玉花驄。畫工如山貌不同。是日牽來赤墀下。迥立閶闔生長風。詔謂將軍拂絹素。意匠慘淡經營中。斯須九重眞龍出。一洗萬古凡馬空。玉花卻在御榻上。榻上庭前屹相向。至尊含笑催賜金。圉人太僕皆惆悵。弟子韓幹早入室。亦能畫馬窮殊相。幹唯畫肉不畫骨。忍使驊騮氣凋喪。將軍盡善蓋有神。必逢佳士亦寫眞。卽今飄泊干戈際。屢貌尋常行路人。途窮反遭俗眼白。世上未有如公貧。但看古來盛名下。終日坎壈纏其身。

起來四句便清超婉暢，而文采風流從魏武來，便可定將軍之品。「學書」四句，只是同能不如獨勝，故舍學書而專精於畫，然下語之妙，眞是行空天馬。至於「不知老將至」、「富貴如浮雲」，乃仲尼所以作聖者，而引以稱曹。余嘗謂人精一藝，俱可入道，仲尼所以不辭射御之執也。「凌煙功臣」一段，雖是伴語，已露精神。至「先帝天馬」以下，眞神化所至，只「迥立閶闔生長風」七字，已奪天馬之神，而「慘澹經營」，說出良工用心苦。「含笑催賜金」，宛然帝王鑑賞風趣。公之筆又不減於曹之畫矣。韓幹亦非凡手，「早入室」、「窮殊相」，已極形容矣，而借以形曹，非抑韓也。如孟子借古聖人百世師而形容孔子之生民未有，此借客形主之法。始知《劇秦美新》，乃子雲暗謔莽而莽不覺也。至韓之畫肉，非失於肥，蓋取姿媚以悅人者，於馬非不婉肖，而骨非千里，則「驊騮喪氣」矣。此又孔子聞達之辨，剛毅木訥之近仁，而巧言令色之鮮仁者也；雖謂老杜以馬論學可也。蓋立而曰迥，相向而曰屹，馬之骨已露於此矣；又得「韓幹」一轉，然後意足而氣完。至「將軍畫善」以下，乃急來緩受之法；必逢佳士，亦肯寫眞，世間佳士少，俗人多，干戈漂泊，屢貌常人，而俗眼白之，其貧宜矣。蓋盛名之下，坎壈纏身，自古皆然，何疑於將軍哉。余謂此詩公借曹霸以自狀，與淵明之記桃源相似；讀公《莫相疑行》而知余言之不妄。公於邂逅間一言契合，輒贈佳詩，是亦貌路人者。

*寄李十四員外布 5517 PDF253,PDF3.101
名參漢望苑。職述景題輿。巫峽將至郡。荆門好附書。遠行無自苦。內熱比何如。正是炎天闊。那堪野館疏。黃牛平駕浪。畫鷁上凌虛。試待盤渦歇。方期解纜初。悶能過小徑。自爲摘嘉蔬。渚柳元幽僻。村花不掃除。宿陰繁素柰。過雨亂紅蕖。寂寂夏先晚。泠泠風有餘。江清心可瑩。竹冷髮堪梳。直作移巾几。秋帆發敝廬。

公自注：新除司議郎、萬州別駕。司議乃太子武官，故云「名參漢望苑」；別駕乃周景所以辟陳蕃者，故云「職述景題輿」，此亦一起法。員外必布之原官也。正當朱夏，無處不熱，故云「炎天闊」，用字生而穩。「悶能過小徑」以下，寫夏日林園之樂，語語有味，知此老能享清福者。「移巾几」猶云搬行李也，語新。「髮堪梳」謂病愈也，頂「內熱」來。

*寄董卿嘉榮 3258 PDF254,PDF3.102
聞道君牙帳。防秋近赤霄。下臨千雪嶺。卻背五繩橋。海內久戎服。京師今晏朝。犬羊曾爛漫。宮闕尙蕭條。猛將宜嘗膽。龍泉必在腰。黃圖遭汙辱。月窟可焚燒。會取干戈利。無令斥候驕。居然雙捕虜。自是一嫖姚。落日思輕騎。高天憶射雕。雲臺畫形像。皆爲掃氛祅。

「千雪嶺」，「千」字似補湊，豈「西嶺千秋雪」有此成語耶？一本作「千嶺雪」，亦不穩。◯旣云「宮闕蕭條」，又云「黃圖汙辱」，語似複。「月窟焚燒」，不知何指？劉云宮殿，恐未是。
PDF3.177
邵云：「吳術曰：『大丈夫按劍橫行沙塞，取月支之首，焚其竁窟。』章炳壯其言，薦爲游擊將軍。」此言董卿當搗吐蕃之巢穴也。

揚旗 3229 PDF254,PDF3.102
江雨颯長夏。府中有餘清。我公會賓客。肅肅有異聲。初筵閱軍裝。羅列照廣庭。庭空六馬入。駊騀揚旗旌。迴迴偃飛蓋。熠熠逬流星。來纏風飈急。去擘山岳傾。材歸俯身盡。妙取略地平。虹霓就掌握。舒卷隨人輕。三州陷犬戎。但見西嶺青。公來練猛士。欲奪天邊城。此堂不易升。庸蜀日已寧。吾徒且加餐。休適蠻與荆。

「江雨颯長夏」，「颯」字妙。「肅肅有異聲」，蓋嚴肅中有無聲之聲也。◯「虹霓就掌握，舒卷隨人輕」，奇語。◯「俯身散馬蹄」乃子建詩，今云：「材歸俯身盡。」用得奇。

*軍中醉飲寄沈八劉叟 3234 PDF254,PDF3.103
酒渴愛江清。餘酣漱晚汀。軟沙攲坐穩。冷石醉眠醒。野膳隨行帳。華音發從伶。數杯君不見。醉已遣沉冥。

前四句先賦醉景，後及「野膳」、「華音」，亦是倒插。飲止數杯，而君不見我之醉已沉冥，十字爲句。

*奉和嚴鄭公軍城早秋 3263 PDF254,PDF3.103
秋風嫋嫋動高旌。玉帳分弓射虜營。已收滴博雲間戍。更奪蓬婆雪外城。

嚴題「軍城」二字新。「玉帳分弓」句雄壯，而「分弓」字奇。

院中晚晴懷西郭茅舍 3266 PDF255,PDF3.103
幕府秋風日夜清。淡雲疏雨過高城。葉心朱實看時落。階面青苔先自生。復有樓臺銜暮景。不勞鐘鼓報新晴。浣花溪裏花饒笑。肯信吾兼吏隱名。

「朱實」、「青苔」，皆茅舍中物；「堪」字乃想像語，「先自生」謂己未歸而苔已生也。《演義》作院中所有，恐非。院深不辨天色，每聽鐘鼓以卜晴否，今見樓臺暮景，則明日之晴可知；蓋晴則便於歸也。因言浣花溪裏之花，最能笑人，雖自信身同吏隱，而花不肯信也。總是思歸，而其語近謔，必同事者不合而有歸志，已微露之矣。
PDF3.173
「朱實」、「青苔」，固茅舍中物，然想頭卻從不樂居院中而起。因幕府秋風，故想朱實自落；因久雨初晴，故想階苔先生。然所想者二物，而所以興想爲晴則歸舍爲便，故接以「遂有」、「不勞」，有欣幸之意。而結語盡發本懷，直欲乞休，非止歸省已也。溫柔敦厚之氣可想。
PDF3.173
余初箋「朱實」、「青苔」爲茅舍中物，然閱上下文氣，蓋所見乃院中物而隨想到茅舍。故用「堪」字「先」字，隱隱從思家本懷發出來。「堪時落」，謂不堪其熟而自落也；「先自生」，謂身未歸而苔先生也。所懷在茅舍，而所詠乃院中物也。細體味之，始知其妙。「遂有」、「不勞」，亦從懷想來。

到村 3268 PDF255,PDF3.104,PDF3.173
碧澗雖多雨。秋沙先少泥。蛟龍引子過。荷芰逐花低。老去參戎幕。歸來散馬蹄。稻粱須就列。榛草卽相迷。蓄積思江漢。頑疏惑町畦。暫酬知己分。還入故林栖。

碧澗多雨，最宜荷芰。然雖多雨，而澗經雨洗，泥去沙存，荷芰之根不固，而天風吹之便倒，乃狀之以「蛟龍引子過，荷芰逐花低」，眞奇語也。四句連看，固是卽景，亦兼比興。「老去參戎幕」，見苦於拘束；「歸來散馬蹄」，謂遊行自適。註引俯身散馬蹄，不合。「稻粱須就列」，謂須歸耕與農夫爲伍；而身不在家，「榛草卽迷」，須費鉏墾也。嚴公未至之先，元思出峽，故云：「蓄積思江漢。」至「頑疏惑町畦」，才露作詩本指，讀束語更自了然。

村雨 3271 PDF256,PDF3.105
雨聲傳兩夜。寒事颯高秋。挈帶看朱紱。開箱覩黑裘。世情只益睡。盜賊敢忘憂。松菊新霑洗。茅齋慰遠遊。

「聲傳兩夜」，詠雨亦奇。「挈帶」一聯，無限心事，無限躊躕。看朱紱則君恩宜報。黑裘用蘇秦事。覩黑裘則失意宜歸。非不憂盜賊，而世情難調，有懷莫展，終當對菊松以慰遠遊而已。作客於蜀，故云遠遊。

倦夜 2920 PDF256,PDF3.105
竹涼侵臥內。野月滿庭隅。重露成涓滴。稀星乍有無。暗飛螢自照。水宿鳥相呼。萬事干戈裏。空悲清夜徂。

題曰《倦夜》，是無情無緒，無可自寬，亦無從告語，故此詩亦比興，非單詠夜景也，但不宜逐句貼解。暗飛之螢自照，不能照物也；水宿之鳥相呼，人或不如鳥也。干戈一息，則萬事無憂，故云：「萬事干戈裏。」有懷不展，而歲月如流，是以悲也。此與玄德歎髀肉同意，亦必到村後之作。

*遣悶奉呈嚴公 3276 PDF256,PDF3.106
白水魚竿客。清秋鶴髮翁。胡爲來幕下。祇合在舟中。黃卷眞如律。青袍也自公。老妻憂坐痺。幼女問頭風。平地專攲倒。分曹失異同。禮甘衰力就。義忝上官通。疇昔論詩早。光輝仗鉞雄。寬容存性拙。剪拂念途窮。露裛思藤架。煙霏想桂叢。信然龜觸網。直作鳥窺籠。西嶺紆村北。南江繞舍東。竹皮寒舊翠。椒實雨新紅。浪簸船應拆。杯乾瓮卽空。藩籬生野徑。斤斧任樵童。束縛酬知己。蹉跎效小忠。周防期稍稍。太簡遂匆匆。曉入朱扉啟。昏歸畫角終。不成尋別業。未敢息微躬。烏鵲愁銀漢。駑駘怕錦幪。會希全物色。時放倚梧桐。

「黃卷眞如律」，不知所出。邵云：「言黃卷以禮法繩人，尤嚴於律。」「青袍也自公」，用「退食自公」語，言幕官雖卑，亦自公而退食也。然亦苦拘束，故承以「老妻」、「幼女」之句。「露裛」、「煙霏」，感公剪拂之恩；「思藤架」、「想桂叢」，謂反而自忖，恐其無福承受，故繼以「信然觸網」之語。「西嶺」以下，懷思草堂。竹翠、椒紅，似堪自適；甕空、船坼，一任蕭條。至於藩籬、斤斧，宅舍荒蕪，但思束縛以酬知己，歲已蹉跎，尙思效其小忠，此夙心也。稍亦周防，終傷太簡，然猶往來不憚煩，所謂一日居其位，一日業乎其官者也。且如「烏鵲愁銀漢」之難渡；「駑駘怕錦幪」之拘絆，幸全體面，放使歸家而已。觀公此詩，誰云傲誕哉？卽幕寮雖不合，止云「分曹失異同」；而「平地專攲倒」，且自分其過，可以占公之所養。「藩離」、「斤斧」誤解，於後《營屋》詩改正。

宿府 3273 PDF257,PDF3.107
清秋幕府井梧寒。獨宿江城蠟炬殘。永夜角聲悲自語。中天月色好誰看。風塵荏苒音書絕。關塞蕭條行路難。已忍伶俜十年事。強移栖息一枝安。

「永夜角聲悲」「中天月色好」爲句，而綴以「自語」「誰看」，此句法之奇者，乃府中不得意之語。蓋因故鄕之音書旣絕，關塞之行路甚難，自華州棄官以來，「伶俜十年」；而勉強參謀幕府，「栖息一枝」，而實非心之所欲也，安能久居此耶！
PDF3.176
余初箋將三四聯「悲、好」連上爲句法之奇，今細思之，終不成語。蓋「悲、好」當作活字看。獨宿而至蠟炬殘，不寐故也。唯其不寐故，角聲雖極淒慘，然使夫婦同衾，兄弟連牀，有何可悲？而今獨悲其自語者。自語謂無人與語，孟子所謂「窮民而無告」者也。月色清輝誠好，而今不知好誰人之觀看乎？蓋時當賞心，對月卽爲樂事，此際豈無其人，而我獨無預也。江城獨宿，所聞所見，悲則有之，好則無有，此何以故？而五六正發其故也。故鄕亂而音書旣絕；關塞險而歸路甚難。自祿山叛亂，以至於今，苦忍伶俜，已歷十年；而今得參謀幕府，安栖一枝，誠不幸中之幸，而實非中心之所欲也。清夜思之，宜其展轉而不寐也。

樹間 4702 PDF258,PDF3.108
岑寂雙甘樹。婆娑一院香。交柯低几杖。垂實礙衣裳。滿歲如松碧。同時待菊黃。幾回霑葉露。乘月坐胡牀。

題似有誤字。雙柑亦院中物，交柯、垂實，不無往來之礙。然如松見其節，待菊見其謙，是樹之有道氣者。是以乘月坐其下，屢霑葉露而不辭也。

送舍弟穎赴齊州三首 3299 PDF258,PDF3.108
岷嶺南蠻北。徐關東海西。此行何日到。送汝萬行啼。絕域唯高枕。清風獨杖藜。危時暫相見。衰白意都迷。風塵暗不開。汝去幾時來。兄弟分離苦。形容老病催。江通一柱觀。日落望鄕臺。客意長東北。齊州安在哉。諸姑今海畔。兩弟亦山東。去傍干戈覓。來看道路通。短衣防戰地。匹馬逐西風。莫作俱流落。長瞻碣石鴻。

岷嶺在南蠻之北，徐關在東海之西，由岷抵徐，道路甚遠，故行非時日可到，淚亦無時不流；「萬行」，非一日之啼也。「唯高枕」，猶云「憶弟看雲白晝眠」；「獨杖藜」，謂弟不俱也。時則危，見卽暫，身則衰白，再見難期，故意都迷。悲極不堪再讀。◯「南蠻北」、「東海西」，屬對工巧。
其二：一柱觀在楚，江通則弟之去不止；望鄕臺在蜀，日落則己之情難堪。客身東北行，而意亦長東北，不復回顧；齊州安在？則己之心神亦逐之而去矣，況望其來乎！正與「汝去幾時來」相應。
其三：添出諸姑，則己與弟又多出一條心事矣。「去傍干戈覓」，則消息不可知；「來看道路通」，則會合不可期。「短衣」二句，謂其從干戈中去，應第三句。「莫作俱流落」，諸姑亦在其中矣。「長瞻碣石鴻」，望其南來也，應第四句。

嚴鄭公階下新松 3283 PDF258,PDF3.110
弱質豈自負。移根方爾瞻。細聲聞玉帳。疏翠近珠簾。未見紫煙集。虛蒙清露霑。何當一百丈。攲蓋擁高簷。

二作俱自寓。「移根方爾瞻」，「新梢纔出牆」，皆鄭公培植之恩。三四俱謂參謀小效忠益。兩結語自負不淺。「露霑」、「雨洗」、「風吹」，則鄭公剪拂所及也。

*宅中竹 3285 PDF258,PDF3.110
綠竹半含籜。新梢纔出牆。色侵書帙晚。陰過酒尊涼。雨洗娟娟淨。風吹細細香。但令無剪伐。會見拂雲長。

見3283《嚴鄭公階下新松》。

奉觀嚴鄭公廳事岷山沱江畫圖十韻 3293 PDF259,PDF3.110
沱水流中座。岷山到此堂。白波吹粉壁。青嶂插雕梁。直訝松杉冷。兼疑菱荇香。雪雲虛點綴。沙草得微茫。嶺雁隨毫末。川蜺飲練光。霏紅洲蕊亂。拂黛石蘿長。暗谷非關雨。丹楓不爲霜。秋成玄圃外。景物洞庭傍。繪事功殊絕。幽襟興激昂。從來謝太傅。丘壑道難忘。

他詩題未有用「奉觀」者，待嚴公如此之敬，安得有登牀傲誕之失。此詩是唐人詠畫格調，但遣詞工緻，娓娓不窮，令他人無復措手處。◯末用謝太傅，落「忘」字韻，穩稱。

*晚秋陪嚴鄭公摩訶池泛舟得溪字 3287 PDF259,PDF3.111
湍駛風醒酒。船迴霧起隄。高城秋自落。雜樹晚相迷。坐觸鴛鴦起。巢傾翡翠低。莫須驚白鷺。爲伴宿清溪。

「湍駛風醒酒」，亦奇語。「高城秋自落」，謂高城難越，秋若從空而落。鴛鴦驚而起，翡翠驚而墜。莫驚白鷺，當與爲伴共宿浣花溪爾。泛池賦詩，而得「溪」字，如此落韻，意外巧妙；亦寓乞歸意。

陪鄭公秋晚北池臨眺 3290 PDF259,PDF3.111
北池雲水闊。華館闢秋風。獨鶴先依渚。衰荷且映空。采菱寒刺上。踏藕野泥中。素楫分曹往。金盤小徑通。萋萋露草碧。片片晚旗紅。杯酒霑津吏。衣裳與釣翁。異方初豔菊。故里亦高桐。搖落關山思。淹留戰伐功。嚴城殊未掩。清宴已知終。何補參軍乏。歡娛到薄躬。

起來二句，氣象軒豁；而「華館」句，比鄭公之闢四門而廣忠益也。然有避事如獨鶴者，有壞事如衰荷者，獨於己作芻蕘之詢，無以異於「採菱寒刺」，「踏藕泥中」也。「素檝」、「杯酒」二聯，寫出大官氣象。因異方之豔菊，知故里之高桐，念茲搖落，遂起關山之思；而惜戰伐之淹留，所致望鄭公者不淺。然「嚴城未掩」，「清宴知終」，樂而有節，則鄭公亦非縱佚遊而忘敵愾者。公之歡娛不專在飲食之間可知矣。「參軍」字亦不虛下，蓋以參軍謀而得名也。◯桐葉落則枝挺起，故云「高桐」。「豔菊」、「高桐」，皆死字活用。

初冬 3319 PDF260,PDF3.112
垂老戎衣窄。歸休寒色深。漁舟上急水。獵火著高林。日有習池醉。愁來梁甫吟。干戈未偃息。出處遂何心。

此亦不得意之詞。◯「著」，直略切，火炎起謂之著，俗語猶然。「習池」、「《梁甫》」句，似謂每陪飲而不用其謀。所謂感恩則有之，謂之知己則未也。「干戈未息」，未必不由於此，非已參戎幕之意矣。

太子張舍人遺織成褥段 3249 PDF260,PDF3.113
客從西北來。遺我翠織成。開緘風濤涌。中有掉尾鯨。逶迤羅水族。瑣細不足名。客云充君褥。承君終宴榮。空堂魑魅走。高枕形神清。領客珍重意。顧我非公卿。留之懼不祥。施之混柴荆。服飾定尊卑。大哉萬古程。今我一賤老。裋褐更無營。煌煌珠宮物。寢處禍所嬰。歎息當路子。干戈尙縱橫。掌握有權柄。衣馬自肥輕。李鼎死岐陽。實以驕貴盈。來瑱賜自盡。氣豪直阻兵。皆聞黃金多。坐見悔吝生。奈何田舍翁。受此厚貺情。錦鯨卷還客。始覺心和平。振我粗席塵。愧客茹藜羹。

官銜曰太子舍人，而題加太子於張之上，公之謹愼如此。
鍾云：「小小題許多感慨，許大關係。詩不關理，杜詩入理獨妙。」譚云：「眞心不敢，眞心不願，矯廉人不能僞作此語。」◯題云「織成」，知非外國之物。古本作「翠織成」，而今作「細織成」，註引天竺所出爲證，誤矣。「水族」、「瑣細」語，鍾云；「已不受此物矣，仍如此細心看，不沒其好處。」◯謝朓《烏皮隱几》詩云：「聊承終宴疲。」此云：「承君終宴榮。」語從謝來。「魑魅走」，「形神清」，仍述客語，此珍重意也，公蓋領此意矣。今人卻人之餽，辭曰領意，蓋出於此，但未必如公之眞耳。「服飾定尊卑」，人能言之，而繼以「大哉萬古程」，何等鄭重，此孔子惜繁纓意，俗儒豈能知之！此根「混柴荆」來。「寢處禍所嬰」，此根「懼不祥」來。此一小物，而天道、王制，發出許大議論。至「歎息當路」以下，意更宏遠矣。蓋當路子乘時之亂，冒竊功伐，權柄在手，僭侈輿服，而任干戈之縱橫，可謂有人心者耶！負乘致寇，必然之理，故引李鼎、來瑱爲證，蓋深恨之，亦哀之也。褥段與黃金何與，而忽說到此？蓋見世人纔有黃金，輒侈輿服，不遵王制，自取罪戾。觀此語，知公雖貧，有無故而餽以黃金，豈肯妄受耶？「短褐更無營」，公蓋眞能安貧賤者也。故「錦鯨還客」，「心始和平」，所謂心安而理得者。於是與客坐麤席、茹藜羹而甘之，此眞聖賢心事；聖賢非安貧，安其心也。余嘗謂公聞道，非諛也。

至後 3328 PDF261,PDF3.116
冬至至後日初長。遠在劍南思洛陽。青袍白馬有何意。金谷銅駝非故鄕。梅花欲開不自覺。棣萼一別永相望。愁極本憑詩遣興。詩成吟詠轉淒涼。

此亦幕中之作。註者以青袍爲九品服色固謬，劉駁之而解謂：眼見小子輩紛紛而起，有何意味？尤謬。總因公爲工部郎，衣緋有礙而曲解。不知公雖衣緋，入幕對上官則青袍，此幕官之體也。但「有何意」則因志不得行而發，非厭官之卑也。金谷、銅駝在洛陽，公因不見而歎其非故鄕也。梅開不覺，以在院中故。
PDF3.170
「青袍白馬」，杜嘗兩用之。《洗兵馬》云：「青袍白馬復何有？」西山注云：公自謂也。覺欠妥。豈祖用《至後》詩注而誤耶？《千家註》引侯景青絲白馬，其理較長，但以絲作袍爲礙。然古人引詩書成語亦有換字，則換絲爲袍，亦不足怪。而《至後》詩依此作解，理意更長，余前箋亦覺費詞矣。

觀李固請司馬弟山水圖三首 3322 PDF261,PDF3.116
簡易高人意。匡牀竹火爐。寒天留遠客。碧海挂新圖。雖對連山好。貪看絕島孤。羣仙不愁思。冉冉下蓬壺。方丈渾連水。天台總映雲。人間長見畫。老去恨空聞。范蠡舟偏小。王喬鶴不羣。此生隨萬物。何路出塵氛。高浪垂翻屋。崩崖欲壓牀。野橋分子細。沙岸繞微茫。紅浸珊瑚短。青懸薜荔長。浮查並坐得。仙老暫相將。

「絕島孤」，謂蓬壺也，然後說羣仙，亦倒插法。己有愁思，而不知不覺發之於羣仙，喜其不愁思，眞味外味。如後首之結，則己與仙分爲二，意味淺矣。
其二：范蠡、王喬，皆「出塵氛」者，「隨萬物」卽物役變語。「隨萬物」、「出塵氛」，此仙凡之辨也。
其三：「高浪」、「崩崖」，何等雄大！小之而「野橋」、「沙岸」，又小之而「珊瑚」、「薜荔」，粗中有細，此畫家妙處。六句說景，結語說到自身，謂浮查尙寬，可以並坐，仙老肯暫將我去乎？三首結同一意，而變幻不拘。

*哭鄭司戶蘇少監 3312 PDF262,PDF3.118
故舊誰憐我。平生鄭與蘇。存亡不重見。喪亂獨前途。豪俊何人在。文章掃地無。羈遊萬里闊。凶問一年俱。白首中原上。清秋大海隅。夜臺當北斗。泉路著東吳。得罪台州去。時危棄碩儒。移官蓬閣後。穀貴歿潛夫。流慟嗟何及。銜冤有是夫。道消詩發興。心息酒爲徒。許與才雖薄。追隨迹未拘。班揚名甚盛。嵇阮逸相須。會取君臣合。寧詮品命殊。賢良不必展。廊廟偶然趨。勝決風塵際。功安造化爐。從容詢舊學。慘淡閟陰符。擺落嫌疑久。哀傷志力輸。俗依綿谷異。客對雪山孤。童稚思諸子。交朋列友于。情乖清酒送。望絕撫墳呼。瘧痢餐巴水。瘡痍老蜀都。飄零迷哭處。天地日榛蕪。

「存亡不重見，喪亂獨前途」，起來二語便括全篇，公詩往往如此。公自狀云：「痛飲聊自遣，放歌頗愁絕。」狀鄭、蘇云：「道消詩發興，心息酒爲徒。」皆道本色，高人取益於詩酒者如此。

去矣行 0652 PDF262,PDF3.118
君不見韝上鷹。一飽則飛掣。焉能作堂上燕。銜泥附炎熱。野人曠蕩無靦顏。豈可久在王侯間。未試囊中餐玉法。明朝且入藍田山。

「曠蕩無靦顏」，此公自道本色。讀此詩何等氣岸！窮益堅，老益壯，此公有焉。然公之去不但以分曹異同，亦以鄭公不能行其言。觀《初冬》詩有《梁甫吟》之語可見。按史：武三鎭劍南，厚賦斂，窮奢侈，專殺戮，母數戒之不從。及死，母曰：「吾今始免爲官婢矣。」然吐蕃畏之不敢犯其境。觀此，則公託夙契，必當屢諫。武素暴猛，一時觸怒欲殺公，因母諫而止，理或有之。而好事者傅會以登牀犯諱之語，若果傲誕如是，母肯奔救耶？然吐蕃畏之不敢犯，則武之功能自不可泯。公詩止稱其善，誠厚道也。◯餐玉入藍田，可謂食於清而遊於清者。◯公贈人則曰「側翅隨人飛」，自道則曰「一飽則飛掣」，此今人所諱言而公不諱，實由衷語也。但公不肯以仕貧而負其官，所以不得其職位則去。

正月三日歸溪上有作簡院內諸公 3337 PDF263,PDF3.120
野外堂依竹。籬邊水向城。蟻浮仍臘味。鷗泛已春聲。藥許鄰人斸。書從稚子擎。白頭趨幕府。深覺負平生。

公有「分曹失異同」之語，似與諸公不合而歸；此詩殊無芥蔕，可以占公之養。然異同有故，與嚴公故交，一也；才高，二也；部郎官尊，三也。犯此三忌，宜致參商，此公所自諒也，於諸公何尤。此詩只言溪上之樂，如鳥脫籠，自是衷語。公居種藥而許鄰人斸，其相睦可知。蓋川出藥材，公似不免從俗，而亦可得「藥闌」之解矣。

營屋 3365 PDF263,PDF3.120
我有陰江竹。能令朱夏寒。陰通積水內。高入浮雲端。甚疑鬼物憑。不顧剪伐殘。東偏若面勢。戶牖永可安。愛惜已六載。茲晨去千竿。蕭蕭見白日。洶洶開奔湍。度堂匪華麗。養拙異考槃。草茅雖薙葺。衰疾方少寬。洗然順所適。此足代加餐。寂無斤斧響。庶遂憩息歡。

前《遣悶》詩云：「藩籬生野徑，斤斧任樵童。」讀此始得其解。陰江多竹，至侵行徑，任樵童之剪伐而不顧也；心亦厭之，欲事芟除，以安戶牖，直以在公而不暇，所以又有「不成尋別業」之句，卽杜箋杜，可無疑矣。「養拙」從辭幕府來，公已拜部郎，尙思入朝報效，非高蹈者，故異「考槃」也。以後公擬出山，又換一局矣。「寂無斤斧響」，謂免樵童之伐也。公辭幕然後營屋，其專心於職事可見。

奉寄高常侍 3168 PDF263,PDF3.121
汶上相逢年頗多。飛騰無那故人何。總戎楚蜀應全未。方駕曹劉不啻過。今日朝廷須汲黯。中原將帥憶廉頗。天涯春色催遲暮。別淚遙添錦水波。

高能直諫，故云「須汲黯」。註引淮安寢謀，誤。

春日江村五首 3346 PDF263,PDF3.122
農務村村急。春流岸岸深。乾坤萬里眼。時序百年心。茅屋還堪賦。桃源自可尋。艱難昧生理。飄泊到如今。迢遞來三蜀。蹉跎有六年。客身逢故舊。發興自林泉。過懶從衣結。頻遊任履穿。藩籬無限景。恣意買江天。種竹交加翠。栽桃爛漫紅。經心石鏡月。到面雪山風。赤管隨王命。銀章付老翁。豈知牙齒落。名玷薦賢中。扶病垂朱紱。歸休步紫苔。郊扉存晚計。幕府愧羣材。燕外晴絲卷。鷗邊水葉開。鄰家送魚鼈。問我數能來。羣盜哀王粲。中年召賈生。登樓初有作。前席竟爲榮。宅入先賢傳。才高處士名。異時懷二子。春日復含情。

江村卽所居浣花村也。此五首如一篇文字，前四首一氣連環不斷，至末首總發心事作結。◯公再歸草堂，而未入幕府以前，本將躬耕，觀其贈王侍御有「農月須知課，田家敢忘勤」語可見，蓋欲以此爲生理也。今自幕府歸，正當春日，村村務農，岸岸深流，見蜀人各以農爲業，而江深便於灌田，故卽此起興。而繼以「乾坤萬里眼」，未嘗不思故鄕；而歲月如流，百年幾何！功業旣不可見，卽故鄕不可期，故又云：「時序百年心」也。然有茅屋可賦，有桃源可尋，力耕可以卒歲，乃追思自棄官以來，備歷艱難，不知生理，故飄泊以至於今也。賦茅屋似用「晝爾於茅」，「亟其成屋」語，而此二句暗伏浣花草堂在內矣。「生理」應上「農務」。
其二：卽承上「飄泊」來，言「迢遞來三蜀」，蹉跎者又六年矣。客身幸逢故舊如裴、嚴二公，得卜居江村，有此林泉，可以發興，故得偃息於斯，遊玩於斯。衣結履穿，身無拘束；恣意江天，茅屋可居，與桃園不異矣。
其三：又承上章「林泉」來，種竹、栽桃，草堂旣不落莫；石鏡、雪山，閒居可以遊眺。飄泊以來，得此足矣。乃嚴公疏奏入幕，而握管以隨王命，薦爲部郎；而銀章付之老翁，此又出之望外者。按《本傳》云：「表爲參謀檢校工部員外郎。」據詩，是先薦參謀，後薦部郎，蓋兩事也。《傳》不及詳耳。
其四：又承「銀章」來，正與前章相首尾。謂出則扶病而垂朱紱，仕不成其仕；歸休則步紫苔，隱又不成其隱。曰「紫苔」，而「郊扉」該之矣；郊扉以存晚計，已將終老於此。入幕府又愧羣材，非其所堪也，是宜隱而不宜仕也。況晴絲、水葉，又得勝地；餽問殷勤，又得佳鄰，郊扉晚計，誠未爲失也。此自家心口商量語也。
其五：總承前四章而自發其意。劉云：「『羣盜』、『中年』，不必事實，政是作者。」其評近似，而未盡其妙。公之妙在直將古人融作自己，而借以自發其意。謂避盜遠遊，旣哀王粲；中年之召，又及賈生。蓋公避安、史之亂而來蜀，與粲避董卓之亂而來荆正相似；中年非以老少論也，公與賈皆以廢棄而收用，故云。王粲《登樓賦》云：「信美非吾土兮。」未嘗不思故鄕。而公思鄕之詩甚多，卽登樓之作也。作在未授官之前，故用「初」字對下「竟」字。銀章之付與前席何異，未嘗不以爲榮也。然粲雖思鄕，而荆州之宅入前賢傳中，雖客居不至泯泯；賈雖蒙前席之榮，而文帝終不錄用，與處士何異，雖云有才，僅高處士之名而已。蓋公借賈說已，正不須事實也。由前言之，似王不如賈；由後言之，賈亦無以勝王，可以知公微意之所存矣。故結云二子皆名流，異時懷之，今當春日，又復含情，不能不躊躇於二者之間也。蓋公在院中失意而歸，眞欲隱此江村，爲農以沒世，俾後人知有少陵草堂而匹美前賢也。百世而後，竟符其志。

春遠 3358 PDF265,PDF3.127
肅肅花絮晚。菲菲紅素輕。日長惟鳥雀。春遠獨柴荆。數有關中亂。何曾劍外清。故鄕歸不得。地入亞夫營。

首二句花紅絮素相頂，而形容語曰「肅肅」、「菲菲」，俱與人異。「日長惟鳥雀」爲侶；「春遠獨柴荆」是栖。乃關中旣亂，劍外又不清，而亂者更甚，故居已作兵營，則劍外猶爲稍勝，所以蹉跎於蜀也。

*暮登四安寺鐘樓寄裴十迪 2110 PDF265,PDF3.127
暮倚高樓對雪峯。僧來不語自鳴鐘。孤城返照紅將斂。近市浮煙翠且重。多病獨愁常闃寂。故人相見未從容。知君苦思緣詩瘦。大向交遊萬事慵。

四安寺在新津縣。蓋王縉爲蜀牧，迪從縉來蜀。前八卷有和迪登新津寺詩，此詩當是一時之作，誤置於此。「雪峯」卽西山。「僧來不語自鳴鐘」，此亦見「闃寂」之可愁者。前聯寫暮景如畫；束語頗有憾意。

絕句三首 3361 PDF266
聞道巴山裏。春船正好行。都將百年興。一望九江城。水檻溫江口。茅堂石筍西。移船先主廟。洗藥浣沙溪。設道春來好。狂風大放顚。吹花隨水去。翻卻釣魚船。

其一：謂人說「春船好行」，所以身在巴蜀，遙望九江，動其歸興。九江謂洞庭，詳見前《所思》之下，非潯陽也。
其二：言草堂形勝，又思留住。但溫江在成都西五十里，水檻亦不相及，不解所謂。
其三：根第一首來。春風放顚，潭花覆船，則人說春船好行，又未必然，所以躊躇而不決也。三首一意展轉。

*##屛迹 2530 PDF266,PDF3.128
聞道巴山裏。春船正好行。都將百年興。一望九江城。水檻溫江口。茅堂石筍西。移船先主廟。洗藥浣沙溪。設道春來好。狂風大放顚。吹花隨水去。翻卻釣魚船。

其一：謂人說「春船好行」，所以身在巴蜀，遙望九江，動其歸興。九江謂洞庭，詳見前《所思》之下，非潯陽也。
其二：言草堂形勝，又思留住。但溫江在成都西五十里，水檻亦不相及，不解所謂。
其三：根第一首來。春風放顚，潭花覆船，則人說春船好行，又未必然，所以躊躇而不決也。三首一意展轉。

柟樹爲風雨所拔歎 2339 PDF266,PDF3.128
倚江柟樹草堂前。故老相傳二百年。誅茅卜居總爲此。五月髣髴聞寒蟬。東南飄風動地至。江翻石走流雲氣。幹排雷雨猶力爭。根斷泉源豈天意。滄波老樹性所愛。浦上童童一青蓋。野客頻留懼雪霜。行人不過聽竽籟。虎倒龍顚委榛棘。淚痕血點垂胸臆。我有新詩何處吟。草堂自此無顏色。

此詩殆爲嚴武旣逝而作。「滄波老樹」，又重說起，以鍾愛故，卻異常調。

莫相疑行 3373 PDF266,PDF3.128
男兒生無所成頭皓白。牙齒欲落眞可惜。憶獻三賦蓬萊宮。自怪一日聲輝赫。集賢學士如堵牆。觀我落筆中書堂。往時文彩動人主。此日飢寒趨路傍。晚將末契託年少。當面輸心背面笑。寄謝悠悠世上兒。不爭好惡莫相疑。

余嘗謂《丹青引》爲公自狀，蓋以此詩證之。「不爭好惡」，傲甚。傲雖聖賢有之，但惡其辟耳。犯而不較，此顏之傲也，人未必知。

赤霄行 3377 PDF267,PDF3.129
孔雀未知牛有角。渴飲寒泉逢觝觸。赤霄玄圃須往來。翠尾金花不辭辱。江中淘河嚇飛燕。銜泥卻落羞華屋。皇孫猶曾蓮勺困。衞莊見貶傷其足。老翁愼莫怪少年。葛亮貴和書有篇。丈夫垂名動萬年。記憶細故非高賢。

此與前篇一意，而鋒穎稍露。「角」有兩音，此當音「六」。◯昔人謂公詩無一字無來歷，故多有援助引不當而意反晦者。如：「牛觸孔雀」，「淘河嚇燕」，此從何來耶？◯「翠尾金花不辭辱」，謂寧受辱而不肯損其翠羽，蓋欲用以往來赤霄也。飛燕銜泥，因淘河嚇之，遂擲泥而遠去，雖華屋猶羞居之。垂名萬年者寧記細故，如大椿必不屑與朝菌爭短長。今少陵名懸日月，誰復知有郭英乂哉！非自信得過不敢作此語，「不爭好惡」於此發透。

去蜀 3390 PDF267,PDF3.130
五載客蜀郡。一年歸梓州。如何關塞阻。轉作瀟湘遊。萬事已黃髮。殘生隨白鷗。安危大臣在。何必淚長流。

公詩喜用「萬事」，原非套語。男兒一身，萬事屬焉，身已黃髮，萬事已矣，止此殘生，隨白鷗以去而已。結語乃失意中自寬之詞，亦知公之流淚非爲一身之私也。◯公之入蜀從關塞來，關塞阻而向瀟湘，非本意也，故用「轉」字。

*宿青溪驛奉懷張十五兄之緒 3393 PDF267,PDF3.130
漾舟千山內。日入泊枉渚。我生本飄飄。今復在何許。石根青楓林。猿鳥聚儔侶。月明遊子靜。畏虎不得語。中夜懷友朋。乾坤此深阻。浩蕩前後間。佳期付荆楚。

驛在今嘉定州犍爲縣。「石根青楓林」四句，讀之悽然，寫實歷也。「月明遊子靜」，語無色相，尤妙。

狂歌行贈四兄 3396 PDF268,PDF3.131
與兄行年校一歲。賢者是兄愚者弟。兄將富貴等浮雲。弟切功名好權勢。長安秋雨十日泥。我曹鞴馬聽晨雞。公卿朱門未開鎖。我曹已到肩相齊。吾兄睡穩方舒膝。不韈不巾踏曉日。男啼女哭莫我知。身上須繒腹中實。今年思我來嘉州。嘉州酒重花繞樓。樓頭喫酒樓下臥。長歌短詠還相酬。四時八節還拘禮。女拜弟妻男拜弟。幅巾鞶帶不挂身。頭脂足垢何曾洗。吾兄吾兄巢許倫。一生喜怒常任眞。日斜枕肘寢已熟。啾啾喞喞何爲人。

此詩所謂不煩繩削而自合者，其狀四兄，眞有王民皡皡，不識不知景象，奔走風塵者對之汗顏；雖脂垢不洗而自然清淨。末句「啾喞」，公自謂也。

喜雨 3368 PDF268,PDF3.131
南國旱無雨。今朝江出雲。入空纔漠漠。灑迥已紛紛。巢燕高飛盡。林花潤色分。晚來聲不絕。應得夜深聞。

「入空」根「江出雲」；「灑迥」句寫初雨景象如畫。

宴戎州楊使君東樓 3401 PDF268,PDF3.131
勝絕驚身老。情忘發興奇。座從歌妓密。樂任主人爲。重碧拈春酒。輕紅擘荔枝。樓高欲愁思。橫笛未休吹。

座有歌妓，故云「勝絕」；從之密者皆少年事，故「驚身老」。樂不讓客而任主人，情之忘也，主人高興，故客之發興亦奇，此亦倒插法。「重碧」、「輕紅」二句，見主人之情，亦堪發興者。樓高望遠，舉目有山河之異，能無愁思？而歌妓之吹笛未休，愁亦中止，而並忘其身之老矣。一篇血脈流貫，結構之妙如此。◯憶余宰閩之永福，榕城主人寄贈荔枝家釀，因答以詩云：「題書欲下還停筆，重碧輕紅誦《杜詩》。」後讀山谷戎州詩云：「王公權家荔子綠，廖致平家綠荔枝。試傾一杯重碧色，快劈千顆輕紅肌。」昔人已先之矣。

渝州候嚴六侍御不到先下峽 3405 PDF268,PDF3.133
聞道乘驄發。沙邊待至今。不知雲雨散。虛費短長吟。山帶烏蠻闊。江連白帝深。船經一柱觀。留眼共登臨。

渝州卽今重慶。先下峽者公自謂。巴亦有三峽，如明月、石洞之類。公此行將之江陵，故「烏蠻」、「白帝」，紀其下峽所經之路。結語謂當待侍御於江陵，而妙於措詞如此。

撥悶 3408 PDF269,PDF3.133
聞道雲安麴米春。纔傾一盞卽醺人。乘舟取醉非難事。下峽銷愁定幾巡。長年三老遙憐汝。捩舵開頭捷有神。已辦青錢防雇直。當令美味入吾脣。

題云《撥悶》，蓋因心有所悶，爲此謔浪以自寬，勿認作眞話。《演義》謂飲酒以撥悶亦非也。舊註以篙師爲「長年」，柂工爲「三老」，則捩柂、開舟亦當分屬。「汝」指「麴米春」而言。同欲相求，宜其捷也，因語舟子云：已辦青錢備僱汝之直，當令美味入吾脣矣。「美味」語俗。

禹廟 3415 PDF269,PDF3.134
禹廟空山裏。秋風落日斜。荒庭垂橘柚。古屋畫龍蛇。雲氣生虛壁。江聲走白沙。早知乘四載。疏鑿控三巴。

廟在忠州過江二里許。「江聲」句妙；蜂聲曰遊，江聲曰走，心巧筆妙。禹之疏鑿自三巴始，故云「早知」。

題忠州龍興寺所居院壁 3419 PDF269,PDF3.134
忠州三峽內。井邑聚雲根。小市常爭米。孤城早閉門。空看過客淚。莫覓主人恩。淹泊仍愁虎。深居賴獨園。

市爭米者，荒也；城早閉者，盜也。此作客所最苦者。主人當是忠州使君，乃公之姪，而薄情至此耶！所以前詩題不著其名；而詩題院壁，猶見忠厚。「愁虎」借說。

哭嚴僕射歸櫬 3422 PDF269,PDF3.135
素幔隨流水。歸舟返舊京。老親如宿昔。部曲異平生。風送蛟龍雨。天長驃騎營。一哀三峽暮。遺後見君情。

嚴公之母待公甚厚，公在三峽，歸櫬所經，公往哭之，必謁其母，故云「如宿昔」。公在幕府，乃嚴公故交，諸部曲見之，必當起敬；今部曲亦必有送櫬者，見公異於平生矣，故不無今昔之感也。若止云老親無恙、部曲不虔，何足道哉！「風送」句，劉云：「謂其化爲蛟龍而風送之雨。」是矣。又云：「與下『天長』意稱，不知其如何作解？」余謂驃騎營在成都，乃嚴公平日治兵之所，威靈尙有可想；今各自一天，相去遠矣。感今追昔，一哀而三峽爲之暮，何其痛也！代嚴公者爲郭英乂，亦與公有舊，而不免參商，故遺後而益見君之情，安能不哭之慟耶！

放船 3433 PDF270,PDF3.136
收帆下急水。卷幔逐回灘。江市戎戎暗。山雲淰淰寒。村荒無徑入。獨鳥怪人看。已泊城樓底。何曾夜色闌。

灘回則風轉，故幔爲之卷。「戎戎」、「淰淰」，語不襲舊，而光景可想，亦借此形容世情耳。故下有「荒林」、「獨鳥」之句，以比無交者旣不可求，寡情者又不可親；所以順流而下，人無顧盼，已泊城下，而夜猶未闌也。意在言外，妙妙。

旅夜書懷 3428 PDF270,PDF3.137
細草微風岸。危檣獨夜舟。星垂平野闊。月涌大江流。名豈文章著。官應老病休。飄飄何所似。天地一沙鷗。

前四句是旅夜；後四句是書懷。

茅屋爲秋風所破歌 2345 PDF270,PDF3.137
八月秋高風怒號。卷我屋上三重茅。茅飛度江灑江郊。高者挂罥長林梢。下者飄轉沉塘坳。南村羣童欺我老無力。忍能對面爲盜賊。公然抱茅入竹去。脣焦口燥呼不得。歸來倚杖自歎息。俄頃風定雲墨色。秋天漠漠向昏黑。布衾多年冷似鐵。嬌兒惡臥踏裏裂。牀牀屋漏無乾處。雨腳如麻未斷絕。自經喪亂少睡眠。長夜霑濕何由徹。安得廣廈千萬間。大庇天下寒士俱歡顏。風雨不動安如山。嗚呼。何時眼前突兀見此屋。吾廬獨破受凍死亦足。

註謂此詩因郭英乂作。或是。然秋風破屋，必有是事，有感而借之以起興耳。「廣廈萬間」，「大庇寒士」，創見故奇，襲之便覺可厭。然亦眞有此想頭，故說得出。註引樂天「大裘萬丈」詩，謂近於戲而與公詩較優劣。陋矣！「嗚呼」一轉，固是曲終餘音，亦是通篇大結。

八月十五夜月二首 5005 PDF271,PDF3.138
滿目飛明鏡。歸心折大刀。轉蓬行地遠。攀桂仰天高。水路疑霜雪。林栖見羽毛。此時瞻白兔。直欲數秋毫。稍下巫山峽。猶銜白帝城。氣沉全浦暗。輪仄半樓明。刁斗皆催曉。蟾蜍且自傾。張弓倚殘魄。不獨漢家營。

註謂雲安作，非也。若在雲安，則巫山在東，不應次首有「下巫山峽」之語。別本云：大曆二年瀼西作。隨有《十六十七夜玩月》，又《玩月上漢中王》，蓋一時之作，當以此爲正。首二句化用古樂府，奇；而卽用「飛」字，更妙。觀「水路」句，似在舟中作。
前首作於月中天時，此則月將沒矣。三四寫景殊妙。蟾蜍蝕月，天曉則自傾，此必有所比。結句註或是。

雲安九日鄭十八攜酒陪諸公宴 3436 PDF271,PDF3.138
寒花開已盡。菊蕊獨盈枝。舊摘人頻異。輕香酒暫隨。地偏初衣裌。山擁更登危。萬國皆戎馬。酣歌淚欲垂。

劉評但知「頻」字與去年、明年語別，而不知年年換一處，不勝飄泊之感。今日雖有輕香之酒，不過暫時隨我，明日明年，不知又在何處，飲何人之酒，豈不可傷！如此看纔見作者苦心，而劉未之知也。

雨 3698 PDF271,PDF3.139
行雲遞崇高。飛雨靄而至。潺潺石間溜。汩汩松上駛。亢陽乘秋熱。百穀皆已棄。皇天德澤降。燋卷有生意。前雨傷卒暴。今雨喜容易。不可無雷霆。間作鼓增氣。佳聲達中宵。所望時一致。清霜九月天。髣髴見滯穗。郊扉及我私。我圃日蒼翠。恨無抱甕力。庶減臨江費。

「行雲遞崇高」，寫欲雨之狀如畫。「飛雨靄而至」，將「靄」狀甘雨，妙。「潺潺」二句，寫雨澤濃至；而「松上駛」語更新異。觀「郊扉」「我圃」語，此瀼西作也。

長江二首 3442 PDF272,PDF3.139
眾水會涪萬。瞿塘爭一門。朝宗人共挹。盜賊爾誰尊。孤石隱如馬。高蘿垂飲猿。歸心異波浪。何事卽飛翻。浩浩終不息。乃知東極臨。眾水歸海意。萬國奉君心。色借瀟湘闊。聲驅灩澦深。未辭添霧雨。接上遇衣襟。

以長江立題，當是寫其朝宗之性，以警盜賊之背主者。二首意同，但有遠近前後之分。前首乃瞿塘以上之水，「爭」字妙，見急於朝宗，而光景亦肖。「灩澦如馬，瞿塘莫下。」此歸心所以飛飜也。
其二：乃水之已下瞿塘而極其所至，蓋朝宗者以海爲歸也。水漲則闊，色似瀟湘，若遙借之者；水漲而灩澦之出水者小，若以聲驅之使深入地底也。俱極形容之妙，亦見朝宗之勇決也。末二句不解。

奉漢中王手札 3890 PDF272,PDF3.140
國有乾坤大。王今叔父尊。剖符來蜀道。歸蓋取荆門。峽險通舟過。江長注海奔。主人留上客。避暑得名園。前後緘書報。分明饌玉恩。天雲浮絕壁。風竹在華軒。已覺良宵永。何看駭浪翻。入期朱邸雪。朝傍紫微垣。枚乘文章老。河間禮樂存。悲秋宋玉宅。失路武陵源。淹薄俱崖口。東西異石根。夷音迷咫尺。鬼物傍黃昏。犬馬誠爲戀。狐狸不足論。從容草奏罷。宿昔奉清尊。

此詩亦非雲安作。別本云大曆二年瀼西作者是。詩有「風竹華軒」句，而公在雲安未嘗卜居也。◯王與公最契，得其手札，題上加一「奉」字，以天潢尊之，謹嚴如是。註又謂王在歸州，亦未必然。觀「崖口」「石根」句，其相去當不遠。
起語莊嚴，以得其手札爲榮。「緘書報」以下六句，俱寫賜書之光寵，與得書之欣慰；而「天雲」二句，妙在不著色相。「何看駭浪翻」，謂喜極而不知浪之駭也。此時王固將回朝，而公亦將道江陵而入京，故云「入期朱邸雪」，謂冬間期謁王於朱邸。王在紫微垣，而公以部郎入朝，亦當與之相傍也。「枚乘」公自謂，「河間」謂王。「悲秋」亦自謂，「失路」謂王。公之悲同宋玉不必言，王以帝之叔父而謫爲刺史，是亦失路者也。「夷音」、「鬼物」，狀蠻俗之醜惡，此則公與王共之。公旣流落，而王亦外謫，必有許多不如意事。公自比犬馬之戀，而「狐狸」頂「夷音」、「鬼物」來，此用張綱事，起下「草奏」。而公以枚乘自居，因以草奏自任，從容草罷，如宿昔之奉清尊也。◯公引「宋玉宅」，宅在歸州，乃往路所經；引「武陵源」，地雖屬楚，而與荆門隔遠，歸途不經。公之用事，亦非泛引也。

*石硯 0338 PDF273,PDF3.143
平公今詩伯。秀發吾所羨。奉使三峽中。長嘯得石硯。巨璞禹鑿餘。異狀君獨見。其滑乃波濤。其光或雷電。聯坳各盡墨。多水遞隱見。揮灑容數人。十手可對面。比公頭上冠。正質未爲賤。當公賦佳句。況得終清宴。公含起草姿。不遠明光殿。致於丹青地。知汝隨顧眄。

此詩不無累句。「比公頭上冠」，粘著平公，意外巧妙。◯「知汝隨顧盼」，「汝」指石硯，謂用草奏，能隨人之顧盼也。夢弼註誤。

三韻三篇 3381 PDF273,PDF3.143
高馬勿唾面。長魚無損鱗。辱馬馬毛焦。困魚魚有神。君看磊落士。不肯易其身。蕩蕩萬斛船。影若揚白虹。起檣必椎牛。挂席集眾功。自非風動天。莫置大水中。列士惡多門。小人自同調。名利苟可取。殺身傍權要。何當官曹清。爾輩堪一笑。

此三篇各自爲意：首篇乃明哲保身者。次篇乃大受不可小知者，大抵爲己而發。末篇則患得患失之小人，世間多此輩矣。

諸將五首 3763 PDF273,PDF3.144
漢朝陵墓對南山。胡虜千秋尙入關。昨日玉魚蒙葬地。早時金碗出人間。見愁汗馬西戎逼。曾閃朱旗北斗殷。多少材官守涇渭。將軍且莫破愁顏。韓公本意築三城。擬絕天驕拔漢旌。豈謂盡煩回紇馬。翻然遠救朔方兵。胡來不覺潼關隘。龍起猶聞晉水清。獨使至尊憂社稷。諸君何以答升平。洛陽宮殿化爲烽。休道秦關百二重。滄海未全歸禹貢。薊門何處盡堯封。朝廷衮職雖多預。天下軍儲不自貢。稍喜臨邊王相國。肯銷金甲事春農。回首扶桑銅柱標。冥冥氛祲未全銷。越裳翡翠無消息。南海明珠久寂寥。殊錫曾爲大司馬。總戎皆插侍中貂。炎風朔雪天王地。只在忠臣翊聖朝。錦江春色逐人來。巫峽清秋萬壑哀。正憶往時嚴僕射。共迎中使望鄕臺。主恩前後三持節。軍令分明數舉杯。西蜀地形天下險。安危須仗出羣材。

前四首皆責備天寶以來諸將，而末章頌嚴武以愧之。觀武鎭蜀，來則安，去則亂，無忝將才，亦非阿其所好也。
其一：借漢以傷時。公他詩止云焚燒宮殿，觀此詩則陵寢亦遭發掘，更慘矣。此猶已事，爾時見逼於吐蕃，此諸將所宜深慮者。「北斗」指京師，而宿衞之士，空閃朱旗，有名無實，故謂之「閑」。按《唐志》，李林甫請停上下魚書，自是徒有兵額官吏，而戎器、駝馬、鍋幕、糗糧並廢矣。時府人目番上宿衞者曰侍官，言侍衞天子也。是時衞佐悉假人爲僮奴，京師人耻之，至相詬罵必曰侍官；而六軍宿衞皆市人，及祿山反，皆不能受甲矣。所云「閑閃朱旗」，蓋此輩也。今吐蕃爲寇，當拒之於疆場，而第守涇、渭，已在宮庭之內矣。況材官不知多少，大抵皆侍官輩，其可恃以無恐，而遂破愁顏乎！◯「金碗」用盧充事，《筆乘》載之爲詳。
其二：韓公築三城，其本意擬絕天驕，使不敢近塞，而永拔討虜之旌矣。豈謂盡煩回紇之馬，翻救朔方之兵，豈築城本意哉？至祿山直入潼關而不覺其隘，以諸將不能防守也。至肅宗起鳳翔，自李、郭外鮮有能敵愾，而不免假助於回紇，猶聞晉水之清也。蓋龍起則風雲雷電隨之，天地昏黑，山川震蕩，而晉水猶清，則以諸將不能捐軀也。國纔有變，則使至尊獨憂社稷，至升平之日，試問諸君如何效力，將何以答之乎？明是升平難冀，不忍明言，而委曲如此。
其三與其四意相連屬。祿山之反，先失東京，洛陽煨燼矣；次陷長安，秦關失險矣。滄海則諸侯不貢；薊門則安、史猶存。諸將論功，至加僕射中書令，而袞職之闕莫爲補也；府兵之制，且耕且戰，兵原自供，自兵制壞而軍儲不免取之於民也。稍喜王縉以侍中節制盧龍，肯銷金甲以屯耕，庶乎知本計者矣。
滄海、薊門，在北旣如此矣。迴首南方，扶桑在海中，故因南海而及之；銅柱則交趾之界也。嶺南自玄宗時有南詔之敗，繼以中原擾亂，必多負固。代宗時呂太一爲廣州使，舉兵叛，故「翡翠」、「明珠」，久不奉貢，而南方不臣矣。此時諸將被殊寵，有爲大司馬，則兵權在握；又有總戎而兼侍中，則莫爲中制。而未有能恢復舊疆者，不思南極炎風，北窮朔雪，如越裳、南海、薊門、滄海，皆我王土，誰不願爲王臣，只在忠臣翊之而已。此本刺諸臣之不忠，而第云「忠臣翊聖」；如前章西戎之逼，諸將應誅，而第云「莫破愁顏」；國不升平，諸君之罪，而第云「何以答之」；不行屯田以濟軍儲，亦當事者之罪，而第稱王相國，皆風人溫柔敦厚之旨，詞不迫切，而意實懇至者也。◯「扶桑銅柱」，若標之以爲華、夷之界也。此章連前章合看。
其五：《演義》謂公春發成都，秋至巫峽，解首二句是矣。此詩作於嚴武死後，故以「萬壑哀」起下「正憶」，而以「迎中使」起下「主恩」，此篇中血脈。有詔使至則合屬皆迎，故云「共迎」。《演義》謂公在幕府，與嚴公並迎。「軍令分明數舉杯」，見其整而能暇，尊俎折衝，故舉杯有自酌者，有與他客飲者。《演義》乃謂數與公飲而與公親密，何見之不廣也？西蜀地形，逼近吐蕃，地稱最險；欲安其危，非出羣之材不可，贊嚴公在言外見。公來則蜀安，去則蜀危，可見材之出羣矣。使天假之年，所就寧可量乎？

*承聞故房相公靈櫬自閬州啓殯歸葬東都有作二首 3447 PDF275,PDF3.150
遠聞房太守。歸葬陸渾山。一德興王後。孤魂久客間。孔明多故事。安石竟崇班。他日嘉陵淚。仍霑楚水還。丹旐飛飛日。初傳發閬州。風塵終不解。江漢忽同流。劍動親身匣。書歸故國樓。盡哀知有處。爲客恐長休。

房乃公故交，肅宗初曾與共事，今已爲故相，而題加「承聞」，嚴於名分如此。
房贈太尉而詩稱「太守」，劉云：「正是恨意。」良是。房河南人；陸渾山在伊洛，卽東都也。「孔明」、「安石」，舊註已明。嘉陵江在閬州；房以漢州刺史赴召，道病，卒於閬，權瘞於彼。公嘗客閬，及還蜀，有別墓詩云：「近淚無乾土。」此「嘉陵淚」也。今公在巫峽，則楚地也，又復哭之，淚之洒於嘉陵者，仍沾楚水而還也。公亦家在東都，亦將下江陵而還，故云。
其二：謂丹旐發閬州，旣翩然歸矣，風塵至今不解，此房之遺恨也。房官終於漢州，身終於閬州，江與漢同流此歸途也。以房有遺恨，則此歸似出意外，故用「忽」字；此須溪所云死生成敗難言之情也。五六言房之身旣不可起矣，思其平生，親身止有一劍，劍之動，猶身之動也。書劍皆隨身之物，劍旣動，則書亦歸我故國之樓矣。此故國就杜言之，故接以「盡哀知有處」，但恐「爲客長休」，終不得歸也。二句痛極。
PDF3.176
天寶中，房琯奏請遣諸王爲都統節度。祿山見分鎭詔，拊膺歎曰：「我不得天下矣！」此見司空圖詩註，而《千家註》亦引之。或云「一德興王後」正指此事。良是。蓋唐之王業所以不墜，藉琯之策也。然琯乃宰相房融之子，知此，則辰翁不必妄引玄齡矣。然不如前解有味。

別常徵君 3440 PDF276,PDF3.152
兒扶猶杖策。臥病一秋強。白髮少新洗。寒衣寬總長。故人憂見及。此別淚相忘。各逐萍流轉。來書細作行。

五六得人分憂，故臨別忘淚，語淡而感深；亦倒用別淚語，化腐爲新。

近聞 3502 PDF276,PDF3.152
近聞犬戎遠遁逃。牧馬不敢侵臨洮。渭水逶迤白日淨。隴山蕭瑟秋雲高。崆峒五原亦無事。北庭數有關中使。似聞贊普更求親。舅甥和好應難棄。

吐蕃之退，因郭子儀乘間與回紇定約，謀共擊之。吐蕃遁去，西邊無事固可喜，且北庭數遣使入關，正相契洽。然狼子野心，終不可保。故束語謂贊普求親，舊好難棄，此公之遠慮也。

遣憤 3470 PDF277,PDF3.152
聞道花門將。論功未盡歸。自從收帝里。誰復總戎機。蜂蠆終懷毒。雷霆可震威。莫令鞭血地。再濕漢臣衣。

此正發前篇未盡之意。花門同逐吐蕃，而論功未盡歸，其觖望可知。敗吐蕃者子儀也。子儀身繫天下安危，而有事用之，無事棄置，所以西北二虜，輕我中國，公甚惜之。故云：「自收帝里，」「誰總戎機？」恐其又廢子儀也。「蜂蠆」謂回紇；若元戎得人，可震以雷霆之威矣。結句隱語，然未知的據。

鄭典設自施州歸 5281 PDF277,PDF3.153
吾憐滎陽秀。冒暑初有適。名賢愼出處。不肯妄行役。旅茲殊俗遠。竟以屢空迫。南謁裴施州。氣合無險僻。攀援懸根木。登頓入天石。青山自一川。城郭洗憂慼。聽子話此邦。令我心悅懌。其俗則純朴。不知有主客。溫溫諸侯門。禮亦如古昔。敕廚倍常羞。杯盤頗狼籍。時雖屬喪亂。事貴賞匹敵。中宵愜良會。裴鄭非遠戚。羣書一萬卷。博涉供務隙。他日辱銀鉤。森疏見矛戟。倒屣喜旋歸。畫地求所歷。乃聞風土質。又重田疇闢。刺史似寇恂。列郡宜競借。北風吹瘴癘。羸老思散策。渚拂蒹葭塞。嶠穿蘿蔦冪。此身仗兒僕。高興潛有激。孟冬方首路。強飯取崖壁。歎爾疲駑駘。汗溝血不赤。終然備外飾。駕馭何所益。我有平肩輿。前途猶準的。翩翩入鳥道。庶脫蹉跌厄。

施州舊屬夔州路，至國朝改施州衞，屬湖廣；而夔之建始縣，舊隸施州，在夔府之南五百里。《志》云：民雜夷獠，猶近華風云。
「氣合無險僻」，亦善談交道者。「懸根木」，如廣東之榕，根生枝上。「入矢石」，劉云「石之如虎者」是也。南荒山水麤惡，青山一川，便足賞心，可洗憂戚。◯「不知主客」，此俗之最鄙者，公反以純朴取之。「事貴賞匹敵」，不可解。註云：「賞」一作「當」。猶可解。言事尊貴與匹敵相當，不覺其可畏；而貴者亦不挾勢以凌之。與不知主客相似，此眞純朴之俗也。◯「渚拂蒹葭」、「嶠穿蔦蘿」，比夔俗之偪仄而不可居，所以亟欲往施州者，有激而然也，蓋「子欲居九夷」之意。「兒僕」二字湊合新，亦客中實歷。

寄裴施州 5275 PDF278,PDF3.155
廊廟之具裴施州。宿昔一逢無此流。金鍾大鏞在東序。冰壺玉衡懸清秋。自從相遇減多病。三歲爲客寬邊愁。堯有四岳明至理。漢二千石眞分憂。幾度寄書白鹽北。苦寒贈我青羔裘。霜雪迴光避錦袖。龍蛇動篋蟠銀鉤。紫衣使者辭復命。再拜故人謝佳政。將老已失子孫憂。後來況接才華盛。

「廊廟之具」，正以「金鐘」、「玉衡」二語見之。「金鐘大鏞」，狀其軒朗；「冰壺玉衡」，狀其清高。而堯之四岳，漢二千石，則廊廟之具見於實事者也。所以一相遇而減其病。相遇以來，作客已三歲，而「寬邊愁」。蓋邊民易亂，邊方安而作客者亦安也。所贈之裘，「霜雪迴光」而避；所寄之書，「龍蛇動篋」而蟠。贊其羔裘之美，與書法之妙也。至於使者復命，不謝腆惠而謝佳政，此見公之存心，先民而後身也，然亦民安而後身安。末二句謂裴公旣有佳政，吾雖老而子孫將與被其澤，況文章華國，又可爲後世法程也。上句結「四岳」二句；下句結「蛟龍銀鉤」語。

荆南兵馬使太常卿趙公大食刀歌 4318 PDF278,PDF3.156
太常樓船聲嗷嘈。問兵刮寇趨下牢。牧出令奔飛百艘。猛蛟突獸紛騰逃。白帝寒城駐錦袍。玄冬示我胡國刀。壯士短衣頭虎毛。憑軒拔鞘天爲高。翻風轉日木怒號。冰翼雪淡傷哀猱。鐫錯碧甖鸊鵜膏。鋩鍔已瑩虛秋濤。鬼物撇捩辭坑壕。蒼水使者捫赤絛。龍伯國人罷釣鼇。芮公回首顏色勞。分閫救世用賢豪。趙公玉立高歌起。攬環結珮相終始。萬歲持之護天子。得君亂絲與君理。蜀江如線如針水。荆岑彈丸心未已。賊臣惡子休干紀。魑魅魍魎徒爲耳。妖腰亂領敢欣喜。用之不高亦不庳。不似長劍須天倚。吁嗟光祿英雄弭。大食寶刀聊可比。丹青宛轉麒麟裏。光芒六合無泥滓。

此「燕歌行」之變體，布局旣新，鍊詞特異，眞驚人語也。◯「太常樓船」至「駐錦袍」五句，敍趙之所以至蜀。「玄冬」至「罷釣鼇」十句，正敍大食刀之鋒穎異常。「冰翼雪淡」不可解，恐有誤字。「芮公迴首」二句，是篇中過脈，以起趙公。芮在荆南，而迴首念蜀之亂，顏色爲勞，故「分閫救世用賢豪」。如趙公者，勞者心，而心勞必見於色，故云「顏色勞」。須溪將此句連上文讀，故詞理不屬，而以爲不佳。「趙公」至末，謂其佩此寶刀，不但清蜀，且清天下，而圖形麟閣也。◯形容趙公，止用「玉立」二字，餘皆狀寶刀之用。而「萬歲持之護天子」，一句道盡，具見筆力。「亂絲」指蜀，君畀以亂絲，而趙爲君理，如坐雲表，下眎平地，見蜀江縈迴如線，而水如針以貫之，脈絡分明，了然目中也。趙初佐芮公理荆岑，等之彈丸，心未肯已；故凡有賊臣惡子，休得干紀，此輩不過鬼魅，何濟於事。此與上文「鬼物」語相照。「妖腰」根「魑魅」來；「亂領」根「賊臣」來。「不高不庳」，謂持此寶刀而善用之也。「長劍天倚」，則大言無實者。光祿刀不知所出。光芒屬寶刀，而能使六合無泥，結束一篇有力。

王兵馬使二角鷹 4328 PDF279,PDF3.158
悲臺蕭颯石巃嵸。哀壑杈枒浩呼洶。中有萬里之長江。迴風滔日孤光動。角鷹翻倒壯士臂。將軍玉帳軒翠氣。二鷹猛腦絛徐墜。目如愁胡視天地。杉雞竹兔不自惜。溪虎野羊俱辟易。韝上鋒稜十二翮。將軍勇銳與之敵。將軍樹勳起安西。崑崙虞泉入馬蹄。白羽曾肉三狻猊。敢決豈不與之齊。荆南芮公得將軍。亦如角鷹下翔雲。惡鳥飛飛啄金屋。安得爾輩開其羣。驅出六合梟鸞分。

此詩突然從空而下，如轟雷閃電，風雨驟至，令人駭愕。◯「悲臺」、「哀壑」，夾長江南北，而山谿險峭，似舊有此名。公時在夔，因角鷹而觸目發興，奇崛森聳不待言；而尤得力在「角鷹翻倒」句，隨插入「將軍勇氣」二句，承接得住。蓋通篇將王兵馬配角鷹發揮，而穿插巧妙，忽出忽入，莫知端倪，而各極形容，充之直欲爲朝廷討叛逆、誅讒賊而後已。他人起語雄偉，後多不稱；而此詩到底無一字懶散，如何不雄視千古！再細評之：「角鷹」句起亦突然，而妙在「翻倒」二字，力與起語敵；又妙在卽粘「將軍」，緊頂「翻倒壯士」，而勇氣之軒舉自見，得相生之妙。「角鷹」未完，接以「二鷹」，而合之爲「十二翮」，此其周匝處。「孩虎」語奇。前云「將軍勇銳與之敵」，後云「敢決與之齊」，前呼後應，前虛後實，此局陣之妙。「白羽曾肉三狻猊」，奇語，堪與「翻倒壯士臂」相敵。「荆南芮公」以下，歸重將軍，而借鷹影說。「金屋」，天子之居也，惡鳥啄之，喩最奇；止詠角鷹，不意充拓到此。

奉賀陽城郡王太夫人恩命加鄧國太夫人 5037 PDF279,PDF3.160
衞幕銜恩重。潘輿送喜頻。濟時瞻上將。錫號戴慈親。富貴當如此。尊榮邁等倫。郡依封土舊。國與太名新。紫誥鸞迴紙。清朝燕賀人。遠傳冬筍味。更覺綵衣春。奕葉班姑史。芬芳孟母鄰。義方兼有訓。詞翰兩如神。委曲承顏體。鶱飛報主身。可憐忠與孝。雙美畫麒麟。

此詩妙在起結。起來二句如破題，意完而詞偉；且「衞幕」、「潘輿」，天然妙對。第二聯則承題也。畫麒麟者，忠則有之，未卜其孝；而衞之移孝爲忠，獨兼雙美，非最勝者乎！

冬深 5646 PDF280,PDF3.160
花葉隨天意。江溪共石根。早霞隨類影。寒水各依痕。易下楊朱淚。難招楚客魂。風濤暮不穩。捨棹宿誰門。

前四句言外有冷淡淒清景象，故是此老勝場。若以句字求之，「花葉」句、「早霞」句殊不可解，而鍾、譚極取之，余未之信。題云《冬深》，此時水涸，石根盡露，公在舟中，或江或溪，唯共此石根而已。水漲時其痕不定，水落則江溪之水各依舊痕，皆冬深景象也。四句言景。◯「風濤暮不穩」，故楚客之魂難招；捨棹又無門可宿，故楊朱之泣易下，亦倒插法。此四句言情。◯「楚客」公自謂。按《志》，夔乃《禹貢》荆、梁二州之域，而戰國楚置扞關，則夔爲楚地。

*將曉 3454 PDF280,PDF3.161
石城除擊柝。鐵鎖欲開關。鼓角悲荒塞。星河落曙山。巴人常小梗。蜀使動無還。垂老孤帆色。飄飄犯百蠻。軍吏回官燭。舟人自楚歌。寒沙蒙薄霧。落月去清波。壯惜身名晚。衰慚應接多。歸朝日簪笏。筋力定如何。

昔人以楚爲蠻；夔亦楚地，公將自夔下荆襄，故云「犯百蠻」。◯「關」無註，豈卽楚所置扞關之遺耶？
其二：「軍吏」乃司關者。前云「欲開關」，關開則持官燭而回矣。「寒沙薄霧」，寫早景妙。落月往西，清波往東，妙在「去」字。衰而作客，故「應接多」下一「慚」字，有許多不快心在。「歸朝日」爲句，人情在廊廟喜說山林，在山林諱談廊廟；公獨不然，所以爲性情之詩。

十二月一日三首 3473 PDF280,PDF3.162
今朝臘月春意動。雲安縣前江可憐。一聲何處送書雁。百丈誰家上水船。未將梅蕊驚愁眼。要取椒花媚遠天。明光起草人所羨。肺病幾時朝日邊。寒輕市上山煙碧。日滿樓前江霧黃。負鹽出井此谿女。打鼓發船何郡郎。新亭舉目風景切。茂陵著書消渴長。春花不愁不爛漫。楚客唯聽棹相將。卽看燕子入山扉。豈有黃鸝歷翠微。短短桃花臨水岸。輕輕柳絮點人衣。春來準擬開懷久。老去親知見面稀。他日一杯難強進。重嗟筋力故山違。

此詩雲安作，誤置於此。三首一氣到底，而以「春意動」爲三首之綱。楚地冬煖，建丑之月，冰凍已銷，故雁送書，船上瀨，百物與春俱動矣。蓋客中苦無鄕信，雁鳴則寄書可望；船可上瀨，何難下瀨，皆客中喜事。常時多愁，見梅輒驚；幸此時梅猶未開，不驚「愁眼」。而至於元日，定不復留滯於此，「更取椒花媚遠天」矣。但肺病而猶未敢定其到京之期也。
「寒輕」、「日滿」二句，正「春意動」之實景。春動而氣和，故有「負鹽出井」、「打鼓發船」者；而己之船亦可相繼而發，故云「唯聽相將」。而花爛漫因春意之動而極其所至也。發船必有同行者，故云「相將」，猶俗云「船幫」也。
其三：卽頂春花爛漫而預言春景。謂今雖臘月，轉眼卽看燕子來巢；豈有黃鸝隱於翠微，不思出谷者乎？由是而「桃花臨岸」，由是而「柳絮點衣」，春逐人來，供人行樂，準擬開懷，亦已久矣。但老去而親知之見面者稀，他日莫與同樂，致酒難強進，再嗟筋力已衰，終與故山相違也。懷抱何由開乎？

又雪 3480 PDF281,PDF3.164
南雪不到地。青崖霑未消。微微向日薄。脈脈去人遙。冬熱鴛鴦病。峽深豺虎驕。愁邊有江水。焉得北之朝。

此詩「南」「北」二字相應，蓋因南方風俗薄惡，借雪以發之。雪無不到地者，唯南雪不到地，以冬熱故也。文禽偏病，惡獸偏驕，以比不利君子而獨利於小人。何能不愁！獨南方之水不凍，故愁邊江水，猶可行舟，焉得送我北往而至於朝乎？◯山中積雪，豺虎無所得食則飢；其驕者亦以冬熱故也。峽深則有所恃，猶負嵎然。

立春 4361 PDF282,PDF4.4
春日春盤細生菜。忽憶兩京梅發時。盤出高門行白玉。菜傳纖手送青絲。巫峽寒江那對眼。杜陵遠客不勝悲。此身未知歸定處。呼兒覓紙一題詩。

此遷夔後作。此詩只是一箇悲，人但知其悲身之飄泊，而不知其悲兩京之蕭條也。《演義》「梅發」作「全盛」者是。公因立春日，對春盤、食生菜，而忽憶兩京全盛時。「高門」謂大家，注引殿名而謂爲拾遺時事者，非。蓋謂開元、天寶間，兩京全盛，俗尙華侈，於立春日，其大家將青絲細菜，出自纖手，盛以玉盤，互相餽送，此眼中所親見者。至今日而巫峽寒江，何故對眼！蓋巫峽所以入眼，正因安、史陷兩京，避亂奔走，以至巫峽。忽逢立春，獨與寒江相對，則兩京失其盛而身亦失其居；只以「那」字該之，何等筆力。此杜陵遠客所以不勝悲也。杜陵乃公故居，在兩京之□□□□□之變，安得不悲。悲曰不勝，則悲又□□□□□卽至於今，巫峽旣非安身之地，兩京猶無可歸之期，此身漂流，不知定在何所，姑覓紙題詩以寫其悲而已。只一「悲」字，上承「寒江對眼」來，而下連「歸無定處」。前四句由衰追盛，又所以引起下四句也。評詩者只賞「高門」一聯，而前後顧盼、神情流動處，誰能賞之！「青絲」菜名，故以對白玉盤。

懷錦水居止二首 3459 PDF282,PDF4.6
軍旅西征僻。風塵戰伐多。猶聞蜀父老。不忘舜謳歌。天險終難立。柴門豈重過。朝朝巫峽水。遠逗錦江波。萬里橋西宅。百花潭北莊。層軒皆面水。老樹飽經霜。雪嶺界天白。錦城曛日黃。惜哉形勝地。回首一茫茫。

前首極有曲折，只引起下首。而「萬里橋」六句，則草堂記也。末以「形勝」二字結之，二首總是一首。公之神情所鍾，故百世之後復爲所有。「天險」卽所云「西蜀地形天下險」；曰「終難立」，公預知蜀亂之難平矣。

老病 4379 PDF283,PDF4.6
老病巫山裏。稽留楚客中。藥殘他日裹。花發去年叢。夜足霑沙雨。春多逆水風。合分雙賜筆。猶作一飄蓬。

「花發去年叢」，見留滯夔州已二年矣。春多東風，故云「逆水」，亦見其不便於出峽也。

雨 3483 PDF283,PDF4.7
冥冥甲子雨。已度立春時。輕箑煩相向。纖絺恐自疑。煙添纔有色。風引更如絲。直覺巫山暮。兼催宋玉悲。

先雨而度立春，是冬甲子雨，而註引春甲子，誤。按諺：「冬雨甲子，雪飛千里。」南方地煖，故不雪而雨。註引「赤地千里」，是年春旱，又誤。又諺云：「雨前生毛不肯雨，雨後生毛不肯晴。」冬雨度立春，而「風引如絲」，乃雨之可厭者。白日晦冥，如巫山已暮，疑神女之行雨也。宋玉《悲秋賦》云：「憀慄兮若在遠行。」又云：「坎廩兮貧士失職而志不平。」故云「兼催宋玉悲」。註謂雨過淒然如秋，則與「輕箑」、「纖絺」戾矣。亦誤。

南楚 3485 PDF283,PDF4.8
南楚青春異。暄寒早早分。無名江上草。隨意嶺頭雲。正月蜂相見。非時鳥共聞。杖藜妨躍馬。不是故離羣。

特言「青春」，此春景之佳者。如中兩□□□□□景也。他處初春必有餘寒，唯南楚□□□□□云「早早分」。正月而草長雲蒸，蜂遊烏啼，青春□異如此。此時南人遊賞成羣，而老病之人，止能杖藜，不能躍馬，離羣索居，非本願也。

子規 3498 PDF284,PDF4.8
峽裏雲安縣。江樓翼瓦齊。兩邊山木合。終日子規啼。眇眇春風見。蕭蕭夜色淒。客愁那聽此。故作傍人低。

峽裏之縣，縣前之樓，樓翼瓦齊，則四壁完好，不漏日光。而兩邊山木蒙密，終日無人，止啼子規。則春風中但見蕭蕭夜色淒然，蓋白日晦冥，非眞夜也。遠客多愁，那忍更聽此聲！而聲又故來傍人而低，蓋聲低則愈慘也。對此光景，誰能不悲！◯「見」字連下，蓋兩句作一句也，杜詩多有此法。不然，則「眇眇春風見」不可解矣。◯一云子規非杜鵑，乃叫不如歸去者。是也。此於客愁更切。

*水閣朝霽奉簡嚴明府 3488 PDF284,PDF4.9
東城抱春岑。江閣鄰石面。崔嵬晨雲白。朝旭射芳甸。雨檻臥花叢。風牀展書卷。鉤簾宿鷺起。丸藥流鶯囀。呼婢取酒壺。續兒誦文選。晚交嚴明府。矧此數相見。

水閣大抵卽前江樓，情異而其景遂別。然此閣元是雲安勝地，故首二句寫水閣之勝，兼之朝霽，而「晨雲」、「朝旭」、「雨檻」、「風牀」，又添勝景。「鉤簾鷺起」，「丸藥鶯啼」，取酒誦文，又添勝事，非水閣何以有此。而飄泊之餘，始得交嚴明府而數相見於此，豈不益增水閣之勝哉！「矧此」正指水閣言之，與起語相應。然明府曰晚交，止相見而無杯酒邀勤之歡，至煩呼婢取酒，謂之知己則未也。◯「鉤簾」一聯，妙在觸目而以無意得之，與落日簾鉤相似；有意學之便遠。◯「取酒壺」謂遣婢沽酒，若止取壺，有何趣。

往在 4129 PDF284,PDF4.10
往在西京時。胡來滿彤宮。中宵焚九廟。雲漢爲之紅。解瓦飛十里。繐帷紛曾空。疚心惜木主。一一灰悲風。合昏排鐵騎。清旭散錦𩦺。賊臣表逆節。相賀以成功。是時妃嬪戮。連爲糞土叢。當宁陷玉座。白間剝畫蟲。不知二聖處。私泣百歲翁。車駕旣云還。楹角欻穹崇。故老復涕泗。祠官樹椅桐。宏壯不如初。已見帝力雄。前春禮郊廟。祀事親聖躬。微軀忝近臣。景從陪羣公。登階捧玉冊。峩冕聆金鐘。侍祠恧先露。掖垣邇濯龍。天子惟孝孫。五雲起九重。鏡奩換粉黛。翠羽猶蔥朧。前者厭羯胡。後來遭犬戎。俎豆腐膻肉。罘罳行角弓。安得自西極。申命空山東。盡驅詣闕下。士庶塞關中。主將曉逆順。元元歸始終。一朝自罪己。萬里車書通。鋒鏑供鋤犂。征戍聽所從。冗官各復業。土著還力農。君臣節儉足。朝野歡呼同。中興似國初。繼體如太宗。端拱納諫諍。和風日沖融。赤墀櫻桃枝。隱映銀絲籠。千春薦陵寢。永永垂無窮。京都不再火。涇渭開愁容。歸號故松柏。老去苦飄蓬。

公作此詩，雖安、史就殄，而吐蕃又□□□□山東諸鎭，俱負固不服。故公此詩先□□□□□。及肅宗克復兩京，禮祀郊廟，稍還舊觀；而吐蕃復熾，公不勝恫，亂中思治。「安得自西極」以下，乃臣子祝願未來之詞。「安得」二字，直貫到底。蓋山東時方拒命，則先驅使詣闕，主將小民，向來叛服不常，今盡改心易慮。而最喫緊是「自罪己」一語，此轉治爲亂之機也。直至「涇渭開愁容」，然後滿志。而涇、渭乃吐蕃入寇之路，正《諸將》詩所云「多少材官守涇渭，將軍且莫破愁顏」者也。公謂此時當歸而上墳墓、號松柏，今老去猶苦飄蓬，不知終得遂願否也。◯羯胡最慘是焚九廟，而後云「京都不再火」，回鑾最急是禮郊廟，而後云「櫻桃薦靈寢」，相照應。◯「賊臣」二句，謂唐臣叛主從賊者，賊臣表之，而相賀以成功也。◯京師在西，故云「西極」，與「山東」相對。◯「鋒鏑供鉏犂，征戍聽所從」，謂軍士無事則耕，有事從征，復府兵舊制也。◯「冗官各復業」，時各鎭負固者，朝廷雖設官無所事，今復其職業也。◯「土著還力農」，當時藩鎭俱選丁壯爲兵，今仍爲農也。◯胡來無所不焚，而止言九廟，紀犬戎之亂，止兩言而及「俎豆」，及天子復辟，首言「楹桷」、「椅桐」，祝治必及「櫻桃」、「薦寢」，蓋國以宗廟爲重，故論武周達孝，首言修祖廟。此見公之學有本領，而議論得大體。

客居 3504 PDF285,PDF4.13
客居所居堂。前江後山根。下塹萬尋岸。蒼濤鬱飛翻。蔥青眾木梢。邪豎雜石痕。子規晝夜啼。壯士斂精魂。峽開四千里。水合數百源。人虎相半居。相傷終兩存。蜀麻久不來。吳鹽擁荆門。西南失大將。商旅自星奔。今又降元戎。已聞動行軒。舟子候利涉。亦憑節制尊。我在路中央。生理不得論。臥愁病腳廢。徐步視小園。短畦帶碧草。悵望思王孫。鳳隨其凰去。籬雀暮喧繁。覽物想故國。十年別荒村。日暮歸幾翼。北林空自昏。安得覆八溟。爲君洗乾坤。稷契易爲力。犬戎何足吞。儒生老無成。臣子憂四番。篋中有舊筆。情至時復援。

客居是卽次暫居者。此詩當是雲安作。「前江後山根」，似卽前云「江樓水閣」者。◯濤翻色白，以岸高掩映，故云「蒼濤」。◯所處地高，故見木梢，而雜石之痕，或斜或豎，見作者細心。◯□□□□□山甚遠，況合數百源，隨處有峽，則峽□□□□誠未爲過，而註從明月峽至夔，而疑四千里□多，拘矣。◯「人虎相半居」，是客中苦語，非幸其兩存，而懼其相傷也。◯「西南失大將」，似謂崔旴殺郭英乂；註謂嚴武卒，安得「商旅星奔」乎？◯地方有上官節制，然後可以行舟，故云「舟子候利涉，亦憑節制尊」。譚云：「舟子畏勢疾渡。」可笑。◯視碧草，思王孫，悵己之不歸也；註云：思嚴武。又可笑。鳳乃鳥之王，君象也；鳳隨皇，是雄隨其雌，比天子不自爲主而任人撥置，所以小醜跳梁，猶籬雀之喧且繁也。覽此物因想故國，已十年別荒村矣。「暮歸幾翼」，「北林自昏」，比故國之流離者未盡復也。「安得覆八溟，爲君洗乾坤」？蓋傷乾坤間皆穢土耳；語意與「挽天河、洗甲兵」相似，而實不同也。又云：若有稷、契，何憂犬戎，儒生頗有此志，而老無成矣，臣子但憂四藩，豈知本計者哉？舊時舉筆，每發此意，今已置之，而情之所至，復援筆書之，尙有餘思耳。◯公嘗自比稷、契，今云「易爲力」，其自負猶故也。獨取稷、契，意在養民教民。

客堂 3537 PDF286,PDF4.15
憶昨離少城。而今異楚蜀。捨舟復深山。窅窕一林麓。栖泊雲安縣。消中內相毒。舊疾廿載來。衰年得無足。死爲殊方鬼。頭白免短促。老馬終望雲。南雁意在北。別家長兒女。欲起慚筋力。客堂敍節改。具物對羈束。石暄蕨芽紫。渚秀蘆筍綠。巴鶯紛未稀。徼麥早向熟。悠悠日動江。漠漠春辭木。臺郎選才俊。自顧亦已極。前輩聲名人。埋沒何所得。居然綰章紱。受性本幽獨。平生憩息地。必種數竿竹。事業只濁醪。營葺但草屋。上公有記者。累奏資薄祿。主憂豈濟時。身遠彌曠職。循文廟算正。獻可天衢直。尙想趨朝廷。毫髮裨社稷。形骸今若是。進退委行色。

客堂非前客居，客居前江後山，此云深山林麓，故知別是一所。當是移夔後作，故云「捨舟復深山」，與《遷居》詩「且就土微平」者合也。「栖泊雲安」是追往事，故云「舊疾廿載來」，卽所謂「消中」之毒也。◯「巴稼」無謂，不如「巴鶯」猶可強解。鶯「未稀」而麥「向熟」，故云「早」也。◯「前輩聲名人」往住埋沒，故以得選「臺郎」爲足也。◯種竹、葺草屋，自敍平生，非必謂今客堂。
前篇傷世之亂，此篇傷己之病，「形骸若是」與「舊疾載來」相首尾也。

杜鵑 3491 PDF287,PDF4.16
西川有杜鵑。東川無杜鵑。涪萬無杜鵑。雲安有杜鵑。我昔遊錦城。結廬錦水邊。有竹一頃餘。喬木上參天。杜鵑暮春至。哀哀叫其間。我見常再拜。重是古帝魂。生子百鳥巢。百鳥不敢嗔。仍爲餧其子。禮若奉至尊。鴻雁及羔羊。有禮太古前。行飛與跪乳。識序如知恩。聖賢古法則。付與後世傳。君看禽鳥情。猶解事杜鵑。今忽暮春間。値我病經年。身病不能拜。淚下如逬泉。

眞西山云：此詩譏世亂。不能明君臣之義者，禽鳥之不若也。◯起用四「杜鵑」，東坡有辨矣，姑存而不論。「淚下如逬泉」，非悲身之病，而悲夫不知君臣之義者，乃其聲之悲，有甚於杜鵑者矣。
PDF4.160
起來四句「杜鵑有無」，皆實就身之所歷，自紀其所聞。蓋公卜宅西川，及成都亂，去之東川梓、閬間；及嚴武卒，將出峽，乃道涪、萬而至雲安。杜鵑之鳴有時，西川雲安當其鳴則聞之而謂之有；東川涪、萬當其不鳴則不聞而謂之無。故初拜於錦城，而雲安則身病而不能拜。通篇起結照應如此，乃拘泥者見其疊用杜鵑，而以爲「題下注」；注則應止分有無二項，不應將有無參錯用之。若以比刺史之忠逆，則雲安非州，無刺史也；且嚴武亦卒矣。故誼伯、應元之說皆非也。蓋杜詩變體甚多，如三絕句疊用兩刺史，豈舊有此體乎？

贈鄭十八賁 3511 PDF287,PDF4.17
溫溫士君子。令我懷抱盡。靈芝冠眾芳。安得闕親近。遭亂意不歸。竄身迹非隱。細人尙姑息。吾子色愈謹。高懷見物理。識者安肯哂。卑飛欲何待。捷徑應未忍。示我百篇文。詩家一標準。羈離交屈宋。牢落値顏閔。水路迷畏途。藥餌駐修軫。古人日以遠。青史自不泯。步趾詠唐虞。追隨飰葵堇。數杯資好事。異味煩縣尹。心雖在朝謁。力與願矛盾。抱病排金門。衰容豈爲敏。

讀此詩，津津好賢之意，溢於筆墨之外。◯「羈離」、「牢落」公自謂，而比鄭於屈、宋、顏、閔，文行兩全，不知鄭堪當此否？◯「葵堇」，堇乃苦菜，可食；烏頭亦名堇，有毒，不可食，蓋有兩種。
PDF4.167
雖遭亂而意不欲歸；雖竄身而迹非隱遁，此二句乃公喫緊語，謂志在匡濟。細人不知而鄭識之，故色愈謹而不見哂，此乃公之知己，故傾懷抱而致親近也。篇末朝謁金門，正與前二句相照。「捷徑未忍」，謂鄭不枉道干人。故下文比以顏、閔；而屈、宋之比，則根詩家標準來。

別蔡十四著作 3516 PDF288,PDF4.17
賈生慟哭後。寥落無其人。安知蔡夫子。高義邁等倫。獻書謁皇帝。志已清風塵。流涕灑丹極。萬乘爲酸辛。天地則創痍。朝廷當正臣。異才復間出。周道日惟新。使蜀見知己。別顏始一伸。主人薨城府。扶櫬歸咸秦。巴道此相逢。會我病江濱。憶念鳳翔都。聚散俄十春。我衰不足道。但願子意陳。稍令社稷安。自契魚水親。我雖消渴甚。敢忘帝力勤。尙思未朽骨。復覩耕桑民。積水架三峽。浮龍倚長津。揚舲洪濤間。仗子濟物身。鞍馬下秦塞。王城通北辰。玄甲聚不散。兵久食恐貧。窮谷無粟帛。使者來相因。若馮南轅使。書札到天垠。

「天地則創痍，朝廷多正臣」，有識之言，蓋撥亂須正人，「別顏一伸」以此，非爲見知己也。◯「積水」四句，何等氣魄；「玄甲」四句，何等憂危。
PDF4.167
「使蜀見知己」，謂蔡之遇郭英乂，故下文接以「主人」；蓋公與蔡舊相知，故下有「聚散俄十春」之句。別後蔡必失意，故謂別後之顏始一伸也。「玄甲聚不散」，謂京師兵戈不已，而需餉於蜀，故云「使者來相因」。註引蜀事，誤。

杜鵑行 1994 PDF288,PDF4.18
古時杜宇稱望帝。魂作杜鵑何微細。跳枝竄葉樹木中。搶佯瞥捩雌隨雄。毛衣慘黑貌憔悴。眾鳥安有相尊崇。隳形不敢栖華屋。短翮惟願巢深叢。穿皮啄朽觜欲禿。苦飢始得食一蟲。誰言養雛不自哺。此語亦足爲愚蒙。聲音咽咽如有謂。號啼略與嬰兒同。口乾垂血轉迫促。似欲上訴於蒼穹。蜀人聞之皆起立。至今斅學傳遺風。廼知變化不可窮。豈知昔日居深宮。嬪嬙左右如花紅。

此與前《杜鵑行》大意相同，而此覺猥瑣可厭。前作猶謂因肅宗，此便不得云爾。

八哀詩 3955 PDF288,PDF4.18
司空出東夷。童稚刷勁翮。追隨燕薊兒。穎銳物不隔。服事哥舒翰。意無流沙磧。未甚拔行間。犬戎大充斥。短小精悍姿。屹然強寇敵。貫穿百萬眾。出入由咫尺。馬鞍懸將首。甲外控鳴鏑。洗劍青海水。刻銘天山石。九曲非外藩。其王轉深壁。飛兔不近駕。鷙鳥資遠擊。曉達兵家流。飽聞春秋癖。胸襟日沉靜。肅肅自有適。潼關初潰散。萬乘猶辟易。偏裨無所施。元帥見手格。太子入朔方。至尊狩梁益。胡馬纏伊洛。中原氣甚逆。肅宗登寶位。塞望勢敦迫。公時徒步至。請罪將厚責。際會清河公。間道傳玉冊。天王拜跪畢。讜議果冰釋。翠華卷飛雪。熊虎亙阡陌。屯兵鳳凰山。帳殿涇渭闢。金城賊咽喉。詔鎭雄所搤。禁暴靖無雙。爽氣春淅瀝。巷有從公歌。野多青青麥。及夫哭廟後。復領太原役。恐懼祿位高。悵望王土窄。不得見清時。嗚呼就窀穸。永繫五湖舟。悲甚田橫客。千秋汾晉間。事與雲水白。昔觀文苑傳。豈述廉藺績。嗟嗟鄧大夫。士卒終倒戟。司徒天寶末。北收晉陽甲。胡騎攻吾城。愁寂意不愜。人安若泰山。薊北斷右脅。朔方氣乃蘇。黎首見帝業。二宮泣西郊。九廟起頹壓。未散河陽卒。思明僞臣妾。復自碣石來。火焚乾坤獵。高視笑祿山。公又大獻捷。異王冊崇勳。小敵信所怯。擁兵鎭河汴。千里初妥帖。青蠅紛營營。風雨秋一葉。內省未入朝。死淚終映睫。大屋去高棟。長城掃遺堞。平生白羽扇。零落蛟龍匣。雅望與英姿。惻愴槐里接。三軍晦光彩。烈士痛稠疊。直筆在史臣。將來洗箱篋。吾思哭孤冢。南紀阻歸楫。扶顚永蕭條。未濟失利涉。疲苶竟何人。灑涕巴東峽。鄭公瑚璉器。華岳金天晶。昔在童子日。已聞老成名。嶷然大賢後。復見秀骨清。開口取將相。小心事友生。閱書百氏盡。落筆四座驚。歷職匪父任。嫉邪常力爭。漢儀尙整肅。胡騎忽縱橫。飛傳自河隴。逢人問公卿。不知萬乘出。雪涕風悲鳴。受詞劍閣道。謁帝蕭關城。寂寞雲臺仗。飄颻沙塞旌。江山少使者。笳鼓凝皇情。壯士血相視。忠臣氣不平。密論貞觀體。揮發岐陽征。感激動四極。聯翩收二京。西郊牛酒再。原廟丹青明。匡汲俄寵辱。衞霍竟哀榮。四登會府地。三掌華陽兵。京兆空柳色。尙書無履聲。羣烏自朝夕。白馬休橫行。諸葛蜀人愛。文翁儒化成。公來雪山重。公去雪山輕。記室得何遜。韜鈐延子荆。四郊失壁壘。虛館開逢迎。堂上指圖畫。軍中吹玉笙。豈無成都酒。憂國只細傾。時觀錦水釣。問俗終相幷。意待犬戎滅。人藏紅粟盈。以茲報主願。庶或裨世程。炯炯一心在。沉沉二豎嬰。顏回竟短折。賈誼徒忠貞。飛旐出江漢。孤舟輕荆衡。虛無馬融笛。悵望龍驤塋。空餘老賓客。身上愧簪纓。汝陽讓帝子。眉宇眞天人。虯鬚似太宗。色映塞外春。往者開元中。主恩視遇頻。出入獨非時。禮異見羣臣。愛其謹潔極。倍此骨肉親。從容聽朝後。或在風雪晨。忽思格猛獸。苑囿騰清塵。羽旗動若一。萬馬肅駪駪。詔王來射雁。拜命已挺身。箭出飛鞚內。上又迴翠麟。翻然紫塞翮。下拂明月輪。胡人雖獲多。天笑不爲新。王每中一物。手自與金銀。袖中諫獵書。扣馬久上陳。竟無銜橜虞。聖聰矧多仁。官免供給費。水有在藻鱗。匪唯帝老大。皆是王忠勤。晚年務置醴。門引申白賓。道大容無能。永懷侍芳茵。好學尙貞烈。義形必霑巾。揮翰綺繡揚。篇什若有神。川廣不可泝。墓久狐兔鄰。宛彼漢中郡。文雅見天倫。何以開我悲。泛舟俱遠津。溫溫昔風味。少壯已書紳。舊遊易磨滅。衰謝增酸辛。長嘯宇宙間。高才日陵替。古人不可見。前輩復誰繼。憶昔李公存。詞林有根柢。聲華當健筆。灑落富清製。風流散金石。追琢山岳銳。情窮造化理。學貫天人際。干謁走其門。碑版照四裔。各滿深望還。森然起凡例。蕭蕭白楊路。洞徹寶珠惠。龍宮塔廟涌。浩劫浮雲衞。宗儒俎豆事。故吏去思計。眄睞已皆虛。跋涉曾不泥。向來映當時。豈獨勸後世。豐屋珊瑚鉤。騏驎織成罽。紫騮隨劍几。義取無虛歲。分宅脫驂間。感激懷未濟。眾歸賙給美。擺落多藏穢。獨步四十年。風聽九皋唳。嗚呼江夏姿。竟掩宣尼袂。往者武后朝。引用多寵嬖。否臧太常議。面折二張勢。衰俗凜生風。排蕩秋旻霽。忠正負冤恨。宮闕深旒綴。放逐早聯翩。低垂困炎厲。日斜鵩鳥入。魂斷蒼梧帝。榮枯走不暇。星駕無安稅。幾分漢廷竹。夙擁文侯篲。終悲洛陽獄。事近小臣斃。禍階初負謗。易力何深嚌。伊昔臨淄亭。酒酣託末契。重敍東都別。朝陰改軒砌。論文到崔蘇。指盡流水逝。近伏盈川雄。未甘特進麗。是非張相國。相扼一危脆。爭名古豈然。關鍵欻不閉。例及吾家詩。曠懷掃氛翳。慷慨嗣眞作。咨嗟玉山桂。鍾律儼高懸。鯤鯨噴迢遰。坡陀青州血。蕪沒汶陽瘞。哀贈竟蕭條。恩波延揭厲。子孫存如線。舊客舟凝滯。君臣尙論兵。將帥接燕薊。朗吟六公篇。憂來豁蒙蔽。武功少也孤。徒步客徐兗。讀書東岳中。十歲考墳典。時下萊蕪郭。忍飢浮雲巘。負米晚爲身。每食臉必泫。夜字照爇薪。垢衣生碧蘚。庶以勤苦志。報茲劬勞願。學蔚醇儒姿。文包舊史善。灑落辭幽人。歸來潛京輦。射君東堂策。宗匠集精選。制可題未乾。乙科已大闡。文章日自負。吏祿亦累踐。晨趨閶闔內。足踏宿昔趼。一麾出守還。黃屋朔風卷。不暇陪八駿。虜庭悲所遣。平生滿尊酒。斷此朋知展。憂憤病二秋。有恨石可轉。肅宗復社稷。得無逆順辨。范曄顧其兒。李斯憶黃犬。祕書茂松色。再扈祠壇墠。前後百卷文。枕藉皆禁臠。篆刻揚雄流。溟漲本末淺。青熒芙蓉劍。犀兕豈獨剸。反爲後輩褻。予實苦懷緬。煌煌齋房芝。事絕萬手搴。垂之俟來者。正始貞勸勉。不要懸黃金。胡爲投乳贙。結交三十載。吾與誰遊衍。滎陽復冥寞。罪罟已橫罥。嗚呼子逝日。始泰則終蹇。長安米萬錢。凋喪盡餘喘。戰伐何當解。歸帆阻清沔。尙纏漳水疾。永負蒿里餞。鶢鶋至魯門。不識鐘鼓饗。孔翠望赤霄。愁思雕籠養。滎陽冠眾儒。早聞名公賞。地崇士大夫。況乃氣精爽。天然生知姿。學立游夏上。神農或闕漏。黃石愧師長。藥纂西極名。兵流指諸掌。貫穿無遺恨。薈蕞何技癢。圭臬星經奧。蟲篆丹青廣。子雲窺未遍。方朔諧太枉。神翰顧不一。體變鍾兼兩。文傳天下口。大字猶在牓。昔獻書畫圖。新詩亦俱往。滄洲動玉陛。寡鶴誤一響。三絕自御題。四方尤所仰。嗜酒益疏放。彈琴視天壤。形骸實土木。親近唯几杖。未曾寄官曹。突兀倚書幌。晚就芸香閣。胡塵昏坱莽。反覆歸聖朝。點染無滌盪。老蒙台州掾。泛泛浙江槳。覆穿四明雪。飢拾楢溪橡。空聞紫芝歌。不見杏壇丈。天長眺東南。秋色餘魍魎。別離慘至今。班白徒懷曩。春深秦山秀。葉墜清渭朗。劇談王侯門。野稅林下鞅。操紙終夕酣。時物集遐想。詞場竟疏闊。平昔濫推獎。百年見存沒。牢落吾安放。蕭條阮咸在。出處同世網。他日訪江樓。含悽述飄蕩。相國生南紀。金璞無留礦。仙鶴下人間。獨立霜毛整。矯然江海思。復與雲路永。寂寞想土階。未遑等箕潁。上君白玉堂。倚君金華省。碣石歲崢嶸。天池日蛙黽。退食吟大庭。何心記榛梗。骨驚畏曩哲。鬒變負人境。雖蒙換蟬冠。右地恧多幸。敢忘二疏歸。痛迫蘇耽井。紫綬映暮年。荆州謝所領。庾公興不淺。黃霸鎭每靜。賓客引調同。諷詠在務屛。詩罷地有餘。篇終語清省。一陽發陰管。淑氣含公鼎。乃知君子心。用才文章境。散帙起翠螭。倚薄巫廬並。綺麗玄暉擁。牋誄任昉騁。自我一家則。未缺隻字警。千秋滄海南。名繫朱鳥影。歸老守故林。戀闕悄延頸。波濤良史筆。蕪絕大庾嶺。向時禮數隔。制作難上請。再讀徐孺碑。猶思理煙艇。

此八公傳也，而以韻語紀之，乃老杜創格，蓋法《詩》之《頌》；而稱爲詩史，不虛耳！王、李名將，因盜賊未息，故興起二公，此爲國家哀之者。繼以嚴武、汝陽、李、蘇、鄭皆素交，則歎舊。九齡名相，則懷賢。序簡而該，亦非今人所及。八詩舊註頗詳，姑正其誤而發其所未盡者。
王公思禮
公贊其將略曰：「胸襟日沉靜，肅肅自有適。」肅肅，卽夫子所云懼而好謀者。◯肅宗卽位靈武，頗犯名義；然臣下敦迫亦眞。公於《洗兵馬》已極寫其孝思；此詩爲王司空，而「肅宗登寶位」之下，忙綴以「塞望勢敦迫」，見公愛君之念，無息不在。◯「讜議果冰釋」五字該括，可得省字法。◯「悲甚田橫客」，言其撫太原深得人心，願爲之死，故終引鄧大夫證之，而深歎文人無濟於事也。◯按《史》思禮節度河東，資儲豐衍，積米百萬；管崇嗣代之，爲政寬弛，耗散殆盡；上以景山代之，被殺。則司空之賢可知。
李公光弼
「火焚乾坤獵」，語奇。◯「小敵信所怯」，註者不及。按《史》：上元二年，光弼與史思明戰於邙山，敗績。似謂此事。◯代宗播越，光弼擁兵不赴國難，終乖大義，故云「死淚終映睫」。後云：「直筆在史臣，將來洗箱篋。」冀以功而蓋其過也。◯「白羽扇」所以指麾三軍，而云「零落」，謂不盡其用也。
PDF4.161
「二宮泣西郊」，西山云：「至德二載，郭子儀收復兩京，權移神主於大內長安殿，上皇謁廟請罪。今云二宮，並肅宗言之。西郊則上皇自蜀歸京師之郊，舊註二宮謂肅宗與皇后，非。」
嚴公武
武之父浚厚其妾玄英，而母裴不爲所容。時武八歲，袖鐵鎚就英寢碎其首。父以爲戲殺。武曰：「安有大臣厚妾薄妻者？見故殺之，非戲也。」父奇之曰：「眞挺之之子也。」「童子老成」，當指此事。◯「無柳色」、「空履聲」謂武之死也。◯「白馬休橫行」，是用「青絲白馬」事。註引張湛，恐非。◯「公來雪山重，公去雪山輕」，最善形容。
汝賜郡王璡
贊王只用「謹潔極」三字，最得要領。□□□□□耳。所以能動「天笑」，亦以謹潔致之。□□□□□且善終，本無可哀，直以下交情厚感之，故追舊而賦。
李公邕
此老才名甚盛而死極慘，公痛之甚，故旣云「竟掩宣尼袂」，又云「魂斷蒼梧帝」，又云「事近小臣斃」，又云「坡陀青州血」，不覺其言之複也。葉石林以爲累句，其論詩則是，而不知老杜又當別論。◯起句豪宕，亦兼自喩。◯「各滿深望還」，恐非文章家至論。◯「眄睞已皆虛，跋涉曾不泥」，不解。◯「豐屋珊瑚鉤」，是一是二。◯「易力何深嚌」，似謂擠之易爲力，而如何深加齮齕也。◯「朝陰改軒砌」，謂晤語移日也。◯「指盡流水逝」，似謂大指已盡，與前輩並馳也。「崔」，註謂崔信明，此人工詩，有「楓落吳江冷」之句。◯「鍵捷欻不閉」，似謂其不謹言。◯「慷慨嗣眞作」，今所載公自註似有誤。蓋公之祖審言有《和李大夫嗣眞奉使存撫河東四十韻詩》，邕蓋讀此，而咨嗟以爲「玉山桂」也。註謂贊邕詩之美，誤。◯「恩波延揭厲」，不解。
PDF4.161
「忠貞負冤恨，宮闕深旒綴」，言忠貞負冤，由君之明有所蔽也。不忍斥言，故借用官闕與冕旒蔽目之語。
蘇公源明
「足踏宿昔趼」，言爲官而貧，徒步如昔也。◯「虜庭悲所遣」，語欠明。◯「篆刻揚雄」二句，謂雄之雕蟲篆刻，不過潦水汎濫，而本末旣淺，涸可立而待也。◯「青熒芙蓉劍」，能剸「犀兕」；蘇之才如之，豈獨劍利哉！◯「齋房芝」四句，遵岩云：「謂其詩得用之郊廟，可垂世傳後。」是。註謂其諫禱祠，誤。◯「不要懸黃金，胡爲投乳贙」，不解。◯「蒿里餞」謂奠也，語新。
PDF4.161
「煌煌齋房芝，事絕萬手搴」，肅宗時，宰相王璵勸興禱祠，源明極諫其不可。公言當時羣臣佐爲淫祀，指望搴取齋房芝者非止一手，因蘇之諫而事絕也。漢武大興祠而齋房生芝，公用其語。「不要懸黃金，胡爲投乳贙」，趙云：此兩句危之也。「乳贙」猶「乳虎」也；言佞倖則黃金可懸，而切直則犯上之怒，不啻投乳贙也。
鄭公虔
「愁思雕籠養」，「思」讀去聲。◯「《薈蕞》」乃虔所著書，公自注已明；蓋所載皆碎瑣事，總爲學問該博，不能自閟，若「技癢」也。◯「彈琴視天壤」，寫疎放有神。◯「倚書幌」而加「突兀」字，亦奇。◯「天長眺東南，秋色餘魍魎」，苦語入神。
張公九齡
公於張相有微顯闡幽之意。如論祿山與帝遣吊祭，此其大節，自有史官書之，故不復及，而極稱其文章。蓋盛唐文稱燕、許，而張則人品旣高，又兼文章，更不可及爾。至於「詩罷地有餘，篇終語清省」二語，妙得詩訣；但老杜自作又不盡然。◯「用才文章境」，亦公自道；然古來以文章名世者無不然。◯「波濤良史筆」四句，似謂史筆於公有遺，自爲拾遺時，隔於禮數，難於上請。註謂帝眷已衰，非也。◯「榛梗」、「骨驚」、「鬒變」等語，俱不解。◯「荆州謝所領」，謂官雖左遷而實感帝恩，故云。
「敢忘二疏歸，痛迫蘇眈井」，注欠條達。言九齡本乞養母，敢忘二疏之歸；詔不許，而至母死，所痛者迫切於蘇眈之留井以代養也。

移居夔州郭 3529 PDF2,PDF4.26
伏枕雲安縣。遷居白帝城。春知催柳別。江與放船清。農事聞人說。山光見鳥情。禹功饒斷石。且就土微平。

三四固以「知」、「與」二虛字妙；然總是不樂雲安而喜遷居之意也。「農事聞人說」，蓋已有爲農之意，後來「瀼西督耕」本此。「山光見鳥情」，是揣未然；「山光悅鳥性」，是說已然。「見」從人說；「悅」從鳥說，意自不同。鍾評相援而較淺深，妄生分別。◯「土微平」，正便於農也。

船下夔州郭宿雨濕不得上岸別王十二判官 3531 PDF292,PDF4.27
依沙宿舸船。石瀨月娟娟。風起春燈亂。江鳴夜雨懸。晨鐘雲外濕。勝地石堂煙。柔櫓輕鷗外。含悽覺汝賢。

「鐘濕」字新。◯後《貽柳少府》云：「並坐石堂下，俛視大江奔。」知石堂爲夔州勝地。蓋船將□□□□其地，而望見其煙也。「含悽覺汝賢」，□□□□因窮途而發。

上白帝城 3553 PDF293,PDF4.28
城峻隨天壁。樓高更女牆。江流思夏后。風至憶襄王。老去聞悲角。人扶報夕陽。公孫初恃險。躍馬意何長。

首二句正見其險；公孫蓋恃此險，所以「躍馬」，而「意何長」蓋哂之，非誇之也。一恃險便非久長之計。◯城頭日暮吹角，因聞角，而扶者報以夕陽，二句相因。「思夏后」，「憶襄王」，正與哂公孫相形。

謁先主廟 4145 PDF293,PDF4.28
慘淡風雲會。乘時各有人。力侔分社稷。志屈偃經綸。復漢留長策。中原仗老臣。雜耕心未已。歐血事酸辛。霸氣西南歇。雄圖曆數屯。錦江元過楚。劍閣復通秦。舊俗存祠廟。空山立鬼神。虛簷交鳥道。枯木半龍鱗。竹送清溪月。苔移玉座春。閭閻兒女換。歌舞歲時新。絕域歸舟遠。荒城繫馬頻。如何對搖落。況乃久風塵。孰與關張並。功臨耿鄧親。應天才不小。得士契無鄰。遲暮堪帷幄。飄零且釣緡。向來憂國淚。寂寞灑衣巾。

起四句已括盡大意。「復漢留長策」，「留」猶「剩」也；註謂留與後主，誤。◯「錦江」、「劍閣」二句，用修云：「錦江過楚，蜀不能吞吳；劍閣通秦，蜀不能取魏。因山川起興，以寓昔日偏安之感耳。」◯清溪之月從竹間出，故云「竹送」；玉座之苔自爲榮枯，故云「苔移」，劉評可笑。◯「對搖落」，「久風塵」，乃公自謂；而劉云：「十字開合古今。」何說？公又言關、張之勇，雖難與並；而耿、鄧之功，亦似可親。但有應運之主，其才必不小；得士而相契，必無與鄰。此泛言有君必有臣，語從玄德、武侯來，而說到自身。言雖已遲暮，猶堪帷幄；而「飄零且釣緡」，隱然歎其有臣而無君也，徒洒憂國之淚於衣巾耳。

武侯廟 3569 PDF293,PDF4.29
遺廟丹青落。空山草木長。猶聞辭後主。不復臥南陽。

「辭後主」，謂出師二表，至今神采如生，豈眞作南陽臥龍哉！註謂末句傷其已死，誤甚。◯昔人詩：「當時諸葛成何事，只合終身作臥龍。」小儒亂道。

八陣圖 3572 PDF294,PDF4.30
功蓋三分國。名成八陣圖。江流石不轉。遺恨失吞吳。

余從蜀歸經夔州，登城望圖，見灘上平沙如雪，但有黑圓影徑可二丈者八，分作兩行，列於沙上，整然無小大斜正之殊，其黑者□□□□□沙，與往籍全異，不知何故？廣釋志（下闕）

贈崔十三評事公輔 3598 PDF294,PDF4.30
飄颻西極馬。來自渥洼池。颯飁寒山桂。低徊風雨枝。我聞龍正直。道屈爾何爲。且有元戎命。悲歌識者知。官聯辭冗長。行路洗攲危。脫劍主人贈。去帆春色隨。陰沉鐵鳳闕。教練羽林兒。天子朝侵早。雲臺仗數移。分軍應供給。百姓日支離。黠吏因封己。公才或守雌。燕王買駿骨。渭老得熊羆。活國名公在。拜壇羣寇疑。冰壺動瑤碧。野水失蛟螭。入幕諸彥聚。渴賢高選宜。騫騰坐可致。九萬起於斯。復進出矛戟。昭然開鼎彝。會看之子貴。歎及老夫衰。豈但江曾決。還思霧一披。暗塵生古鏡。拂匣照西施。舅氏多人物。無慚困翮垂。

起得奇突，若從空而下。◯「元戎」不知爲誰，蓋薦崔使教鍊羽林者。「燕王買駿骨」以下六句，皆謂元戎；「入幕」以下，方謂其舅。◯「官聯辭冗長」，謂實有職事可自效者，亦見當時冗官多。「行路洗攲危」，謂有元戎可倚，亦見當時仕路險。主人脫劍而贈；春色隨帆而去，言道途之光榮也。◯天子朝而侵早，因世亂多事；雲臺仗至數移，謂天子播遷。軍分則供給煩；百姓支離則供給苦。「黠吏封己」，「公才守雌」，一則有害，一則無益，二語說盡官曹之病。活國幸有名公；而拜壇寇疑，疑猶驚也。「冰壺」二句，謂大將清肅而羣寇自消也。崔蓋先入其幕府，而今被其薦引者。「矛戟」、「鼎彝」，言後來事。◯謂其舅爲「之子」而自稱「老夫」，殊駭人。◯「江曾決」用《孟子》「若決江河」語。◯「暗塵」二句，似謂舅之先屈後伸也。「困垂翮」則公自謂耳。◯「悲歌識者誰」，謂其憂世。「歎及老夫衰」，是公自歎。
PDF4.162
註：評事爲公之舅，蓋因末有「舅氏多人物」一語而誤解耳。後又有《毒熱簡寄崔評事十六弟》，詩內亦自稱「老夫」，又云「開襟仰內弟」，因知兩評事乃兄弟，皆公之中表，生於舅氏家，故云「舅氏多人物」。余初駭「之子」、「老夫」語，今始釋然。

曉望白帝城鹽山 4373 PDF295,PDF4.32
徐步移班杖。看山仰白頭。翠深開斷壁。紅遠結飛樓。日出清江望。暄和散旅愁。春城見松雪。始擬進歸舟。

「斑杖」卽「鳩杖」。◯「清江望」，「清」字活用。「春城」安得「松雪」，豈謂鹽山如雪耶？然於「歸舟」亦無當也。

白帝城最高樓 3564 PDF295,PDF4.32
城尖徑仄旌旆愁。獨立縹緲之飛樓。峽坼雲霾龍虎睡。江清日抱黿鼉遊。扶桑西枝對斷石。弱水東影隨長流。杖藜歎世者誰子。泣血逬空回白頭。

此詩眞驚人語，總是以憂世苦心發之，以自消其壘塊者。◯用修云：「『雲霾樹』似『龍虎睡』；『日抱石』似『黿鼉遊』。」余謂總是形容之詞，「龍虎」、「黿鼉」固不眞，亦不須塡入「樹」、「石」也。「扶桑」一聯，亦形容所立之高，不意想頭到此。「泣血逬空」，起於歎世，而「逬空」尤奇。◯「扶桑」一聯，因所立之高，□□□□宇宙之意，亦本憂世。

上白帝城二首 3556 PDF295,PDF4.33
江城含變態。一上一回新。天欲今朝雨。山歸萬古春。英雄餘事業。衰邁久風塵。取醉他鄕客。相逢故國人。兵戈猶擁蜀。賦斂強輸秦。不是煩形勝。深慚畏損神。白帝空祠廟。孤雲自往來。江山城宛轉。棟宇客徘徊。勇略今何在。當年亦壯哉。後人將酒肉。虛殿日塵埃。谷鳥鳴還過。林花落又開。多慚病無力。騎馬入青苔。

「天欲今朝」一聯，光景如畫。「英雄餘事業」，亦是歎世，謂此世界英雄儘有事業可做，惜己衰邁，久溷風塵也。此遊必有攜酒，亦有鄕人同飲，題下欠一註腳。蜀擁兵戈而秦須貢賦，見蜀亂而秦亦未安也。此正時事之損神者，雖有形勝，衹增悲耳。「不是煩形勝，深慚畏損神」，「一上一回新」，此形勝也；兵擁蜀，賦輸秦，此損神者。故結之云：若不是煩此形勝以自解，則深以畏損神自慚也。只是登城可以解憂，而故爲買弄，便覺深厚。
次首才詠白帝，「勇略今何在？當年亦壯哉」，亦哂之也。「病無力」何足「慚」？正與「壯哉」相應，所以爲哂也。

古柏行 3575 PDF296,PDF4.34
孔明廟前有老柏。柯如青銅根如石。霜皮溜雨四十圍。黛色參天二千尺。君臣已與時際會。樹木猶爲人愛惜。雲來氣接巫峽長。月出寒通雪山白。憶昨路繞錦亭東。先主武侯同閟宮。崔嵬枝幹郊原古。窈窕丹青戶牖空。落落盤踞雖得地。冥冥孤高多烈風。扶持自是神明力。正直元因造化功。大廈如傾要梁棟。萬牛回首丘山重。不露文章世已驚。未辭剪伐誰能送。苦心豈免容螻蟻。香葉終經宿鸞鳳。志士幽人莫怨嗟。古來材大難爲用。

成都、夔府各有孔明祠，祠前各有古柏。此因夔祠之柏而幷及成都，然非詠柏也。公平生極贊孔明，蓋有竊比之思。孔明材大而不盡其用，公嘗自比稷、契，材似孔明而人莫用之；故篇終而結以「材大難爲用」，此作詩本意，而發興於柏耳。不然，廟前之柏，豈梁棟之需哉？
雪山在成都，因「寒通雪山」遂想到錦城，其落脈如此。而「先主、武侯」又根「君臣際會」來，或疑「君臣」與「雲來」兩聯倒置；而須溪以爲傳寫之訛。非也。◯成都之柏在郊原，故云「盤踞得地」；然以「孤高」而多「烈風」，則與夔同也。故「扶持」二句，合言兩處之柏，而實借以贊孔明之材與「神明」通、與「造化」合也。「大廈如傾」以下，俱公借以□□□□□愧孔明，祇因人不能用耳。◯「苦心」、「香葉」□□□之自狀甚的，而「志士幽人」，正公自謂也。
PDF4.161
《正宗》引趙註任昉《述異》曰：虞氏縣有盧君塚，傍柏二株，柯如青銅，根如鐵石。又隋均《圖經》云：南陽武當南門有社柏，大四十圍，蕭欣爲郡，伐之。又巴郡有柏大四十圍，高二千尺。俱載《樂史》。公因言雖有四十圍、二千尺之柏，而後人如蕭欣者伐之不能久，唯此柏以君臣際會，故人愛惜以至於今也。唯其如此，然後致「氣接」「寒通」之遠，至「材大難爲用」，出王充《論衡·効力》篇。

負薪行 3583 PDF297,PDF4.36
夔州處女髮半華。四十五十無夫家。更遭喪亂嫁不售。一生抱恨堪咨嗟。土風坐男使女立。應當門戶女出入。十有八九負薪歸。賣薪得錢當供給。至老雙鬟只垂頸。野花山葉銀釵並。筋力登危集市門。死生射利兼鹽井。面妝首飾雜啼痕。地褊衣寒困石根。若道巫山女粗醜。何得此有昭君村。

與下《最能行》俱因夔州風俗薄惡而發，結之以「昭君村」，「屈原宅」，又爲夔人解嘲；文人之遊戲筆端者如此。
「處女髮半華」，五字便堪大噱。至云「喪亂嫁不售」，更堪流涕。蓋男子皆陣亡，無娶妻者。女當門戶，男坐女立，又往負薪賣錢以供給一家；而旣「登危」，又「集市」，屬之一人，又以「射利」忘其「死生」，而兼「鹽井」，形容婦人之苦極矣！然以「野花山葉」比於金釵，則當之者以爲固然，不知其苦也，尤可悲也！

最能行 3587 PDF297,PDF4.37
峽中丈夫絕輕死。少在公門多在水。富豪有錢駕大舸。貧窮取給行艓子。小兒學問止論語。大兒結束隨商旅。攲帆側舵入波濤。撇旋捎濆無險阻。朝發白帝暮江陵。頃來目擊信有徵。瞿塘漫天虎鬚怒。歸州長年行最能。此鄕之人氣量窄。誤競南風疏北客。若道士無英俊才。何得山有屈原宅。

「最能」當是峽中「長年」之稱。入公門者須識字，「學問止《論語》」，則不識字者多，故「多在水」也。「大兒」、「小兒」，就一人分大小，非兩人也。◯「瞿塘」、「虎鬚」，此峽中最險者，則歸州長年，必讓最能矣。生於水、食於水，此無足怪；但自「競南風」而「輕北客」，此其氣量之窄而可恨者。「北客」謂歸州長年，蓋峽中水從西南下東北也。◯朝發白帝，暮宿江陵，出《庾信集》。◯「濆」非水涯，乃水之湧起者，音「奮」，今川東猶有此語；若水涯者音「文」。註誤。

愁 4387 PDF297,PDF4.38
江草日日喚愁生。巫峽泠泠非世情。盤渦鷺浴底心性。獨樹花發自分明。十年戎馬暗萬國。異域賓客老孤城。渭水秦山得見否。人今罷病虎縱橫。

愁起於心，眞有一段鬱戾不平之氣，而因以拗語發之，公之拗體大都如是。◯此詩前四句是愁，後四句是所以愁。愁人心事，觸目可僧。如：江草自生，以爲喚愁；巫峽自流，怪非世情。「盤渦鷺浴」，此自得也，而疑其「心性」；「獨樹花發」，□□□□謂此難解。只是自家「分明」。此等語當會其意，不可以文義求之者。「十年」以下，方發愁人心事。「南國」當依古本作「萬國」，旣與「孤城」相稱，而當時之亂，非止南方也。

遣悶戲呈路十九曹長 4397 PDF298,PDF4.39
江浦雷聲喧昨夜。春城雨色動微寒。黃鸝並坐交愁濕。白鷺羣飛太劇乾。晚節漸於詩律細。誰家數去酒杯寬。唯君最愛清狂客。百徧相過意未闌。

同此雨色，同此微寒，鶯則坐，鷺則飛；坐者愁濕，飛者劇乾，皆失其性也。蓋鶯本飛鳴好動之物，今坐而不飛不鳴，知其「愁濕」；鷺本水鳥而羣飛，知其「劇乾」。非鶯眞愁濕，鷺眞劇乾，悶中覽物，若鶯鷺同此悶者，所以爲戲也。又說到自身，晚節漂零，詩律漸細，若得酒伴與之談詩，豈非悶中一適，誰家可以數去而不自惜其酒乎？此亦戲也。唯君最愛我，百過而不厭，我之悶庶幾避去乎？◯「劇」乃已甚之意，謂苦其乾也；《演義》以戲劇解，終不可通。◯數飲不厭，故云「酒杯寬」，而襲其語者不知也。◯「老去詩篇渾漫興」，眞語也；「晚節漸於詩律細」，戲語也。然公於漫興中脈理甚細，戲語亦眞，而人未必知，偶發於此。

遣懷 4119 PDF298,PDF4.40
昔我遊宋中。惟梁孝王都。名今陳留亞。劇則貝魏俱。邑中九萬家。高棟照通衢。舟車半天下。主客多歡娛。白刃讎不義。黃金傾有無。殺人紅塵裏。報答在斯須。憶與高李輩。論交入酒壚。兩公壯藻思。得我色敷腴。氣酣登吹臺。懷古視平蕪。芒碭雲一去。雁鶩空相呼。先帝正好武。寰海未凋枯。猛將收西域。長戟破林胡。百萬攻一城。獻捷不云輸。組練棄如泥。尺土負百夫。拓境功未已。元和辭大爐。亂離朋友盡。合沓歲月徂。吾衰將焉託。存歿再嗚呼。蕭條益堪愧。獨在天一隅。乘黃已去矣。凡馬徒區區。不復見顏鮑。繫舟臥荆巫。臨餐吐更食。常恐違撫孤。

「惟梁孝王都」，句法新異，蓋連下二句讀；而「名」與「劇」對，猶云名邦、名郡，謂有名者。「邑中」四句言其「名」，「白刃」四句言其「劇」，梁都兼「名」與「劇」而有之也。◯「芒碭」二語，具見曠懷。「先帝」以下，語似稱揚，實含風刺。「百萬攻一城，獻捷不云輸」，可笑可痛。而結以「元和辭大爐」，蓋不忍明言，而只此五字，該括無限。◯高、李俱歿，故再嗚呼。

王十五前閣會 4377 PDF299,PDF4.41
楚岸收新雨。春臺引細風。情人來石上。鮮鱠出江中。鄰舍煩書札。肩輿強老翁。病身虛俊味。何幸飫兒童。

「鄰舍煩書札」，見其殷勤。「何幸飫兒童」，□□□□招其子。

暮春 4433 PDF299,PDF4.42
臥病擁塞在峽中。瀟湘洞庭虛映空。楚天不斷四時雨。巫峽常吹千里風。沙上草閣柳新闇。城邊野池蓮欲紅。暮春鴛鷺立洲渚。挾子翻飛還一叢。

「柳新暗」，「蓮欲紅」，正暮春之景。而鴛鷺亦困於風雨，欲挾子翻飛不得，而還聚一叢；正與己之攜妻子而擁塞於峽中無異也。

寄常徵君 3521 PDF299,PDF4.42
白水青山空復春。徵君晚節旁風塵。楚妃堂上色殊眾。海鶴階前鳴向人。萬事糾紛猶絕粒。一官羈絆實藏身。開州入夏知涼冷。不似雲安毒熱新。

五六公自謂，「猶絕粒」謂病不能飯也；雖羈一官，與隱遁無異，故云「實藏身」。

園官送菜 4546 PDF299,PDF4.42
清晨蒙菜把。常荷地主恩。守者愆實數。略有其名存。苦苣刺如針。馬齒葉亦繁。青青嘉蔬色。埋沒在中園。園吏未足怪。世事因堪論。嗚呼戰伐久。荆棘暗長原。乃知苦苣輩。傾奪蕙草根。小人塞道路。爲態何喧喧。又如馬齒盛。氣擁葵荏昏。點染不易虞。絲麻雜羅紈。一經器物內。永挂粗刺痕。志士采紫芝。放歌避戎軒。畦丁負籠至。感動百慮端。

詩序謂「小人妬害君子」，不言何等小人；蓋遭時之亂，武夫健卒，倖功得官，而凌侮志士幽人者不少，觀此詩前言「嗚呼戰伐久，荆棘暗長原」，繼言「小人塞道路，爲態何喧喧」，終言「志士採紫芝，放歌避戎軒」，謂此輩也。又《夔府詠懷》詩云：「奴僕何知禮，恩榮錯與權。」其縱恣可勝言哉！

課伐木 4556 PDF300,PDF4.43
長夏無所爲。客居課奴僕。清晨飯其腹。持斧入白谷。青冥曾巓後。十里斬陰木。人肩四根已。亭午下山麓。尙聞丁丁聲。功課日各足。蒼皮成積委。素節相照燭。藉汝跨小籬。當仗苦虛竹。空荒咆熊羆。乳獸待人肉。不示知禁情。豈唯干戈哭。城中賢府主。處貴如白屋。蕭蕭理體淨。蜂蠆不敢毒。虎穴連里閭。隄防舊風俗。泊舟滄江岸。久客愼所觸。舍西崖嶠壯。雷雨蔚含蓄。牆宇資屢修。衰年怯幽獨。爾曹輕執熱。爲我忍煩促。秋光近青岑。季月當泛菊。報之以微寒。共給酒一斛。

伯夷、辛秀等稱爲隸人，似柏公撥官丁以充使令者。序文誠古質，然語不解。「白萄」不知何物，一作「白菊」，亦非可作藩籬者。◯「害馬之徒」，則所該者廣。
「人肩四根」，「亭午下山」，見其用人之力，勞而有節。◯「乳獸待人肉」，說得怕人！◯「豈唯干戈哭」，見客中所憂，不止猛獸。◯稱府主云「蕭蕭理體淨，蜂蠆不敢毒」，其語特異，其意可思。◯「舍西崖嶠壯，雷雨蔚含蓄」，境地亦怕人！而「久客愼所觸」，「衰年怯幽獨」，寫出本情；才說到「輕執熱」、「忍煩促」，見不得已而勞之，眞有「民吾同胞」之思。□□□□□勞奴僕，世俗作套事，公卻以此爲實□□。「報之以微寒，共給酒一斛」，譚云：「十字爲句，斷不得。」是已。至云：「『報』字在『微寒』上看出。」何解？蓋九月以前苦熱，以後苦寒，季秋得寒暑之中，故古人以此爲節而賞勞奴僕，蓋與同一日之樂也。但三四人而給酒一斛，則犒之加厚，不止一醉，所以報其勞也。
此作以後，如《耗稻》、《秋菜》、《樹柵》等詩，正晦翁所云「鄭重煩絮」者，而伯敬極稱之，不免好奇之過。至謂「以奴婢事，帳簿語，而滿腔化工，全副王政，和盤托出」，非細心看《杜詩》不能作此語，而讀《杜詩》者不可不知。

除草 3342 PDF300,PDF4.45
草有害於人。曾何生阻修。其毒甚蜂蠆。其多彌道周。清晨步前林。江色未散憂。芒刺在我眼。焉能待高秋。霜露一霑凝。蕙葉亦難留。荷鋤先童稚。日入仍討求。轉致水中央。豈無雙釣舟。頑根易滋蔓。敢使依舊丘。自茲藩籬曠。更覺松竹幽。芟夷不可闕。疾惡信如讎。

公自注云：「去『𧂞』也，音『潛』。」蓋草之有毒害人，如斷腸草之類。以比小人害君子者，故借除草發之；但到尾不必說明。鍾評是。◯「自茲藩籬曠，更覺松竹幽」，讀之爽然。

引水 3544 PDF301
月峽瞿塘雲作頂。亂石崢嶸俗無井。雲安沽水奴僕悲。魚復移居心力省。白帝城西萬竹蟠。接筒引水喉不乾。人生留滯生理難。斗水何直百憂寬。

雲安沽水，謂買水，不曰買而曰沽，蓋比水於酒。而遠未易致，故奴僕爲悲。篇末「斗水何直」，謂水不直錢。總是水不須沽也；根上「沽」字，因用「斗」字，而又以「斗水」起下「百憂」，此運筆之巧。水不須買，旣不費錢，不煩心力，不勞奴僕，此留滯中之一適也，故云「百憂寬」。所云「生理難」，不止言水，水可寬憂，則憂之不能遣者多矣。

園人送瓜 4551 PDF301,PDF4.46
江間雖炎瘴。瓜熟亦不早。柏公鎭夔國。滯務茲一掃。食新先戰士。共少及溪老。傾筐蒲鴿青。滿眼顏色好。竹竿接嵌竇。引注來鳥道。沉浮亂水玉。愛惜如芝草。落刃嚼冰霜。開懷慰枯槁。許以秋蔕除。仍看小童抱。東陵迹蕪絕。楚漢休征討。園人非故侯。種此何草草。

瓜有水能解炎熱，故以「水玉」稱之，此瓜之別號也。◯「種此何草草」，用《詩》「勞人草草」語。
PDF4.168
邵云：「小童抱」，言其瓜之大也。

信行遠修水筒 3664 PDF301,PDF4.46
汝性不茹葷。清淨僕夫內。秉心識本源。於事少滯礙。雲端水筒坼。林表山石碎。觸熱藉子修。通流與廚會。往來四十里。荒險崖谷大。日曛驚未餐。貌赤愧相對。浮瓜供老病。裂餠常所愛。於斯答恭謹。足以殊殿最。詎要方士符。何假將軍蓋。行諸直如筆。用意崎嶇外。

清淨而「心識本源」，恭謹而「事少滯礙」，士人有此，亦全人矣。公於僮僕亦於此觀之，何等細心。◯「日曛」六句，有慈愛，亦有調度，豈腐儒所能！自負稷、契，由此可推。◯解信行已極，至結句猶致惓惓，眞是心好不啻口出者，公如用世，必不放過此人。◯「裂餠常所愛」，謂此餠乃己尋常愛食者，乃裂而與之；詞極明而註誤。

催宗文樹雞柵 3670 PDF302,PDF4.47
吾衰怯行邁。旅次展崩迫。愈風傳烏雞。秋卵方漫喫。自春生成者。隨母向百翮。驅趁制不禁。喧呼山腰宅。課奴殺青竹。終日憎赤幘。踏藉盤案翻。塞蹊使之隔。牆東有隙地。可以樹高柵。避熱時來歸。問兒所爲迹。織籠曹其內。令入不得擲。稀間可突過。觜爪還汙席。我寬螻蟻遭。彼免狐貉厄。應宜各長幼。自此均勍敵。籠柵念有修。近身見損益。明明領處分。一一當剖析。不昧風雨晨。亂離減憂慼。其流則凡鳥。其氣心匪石。倚賴窮歲晏。撥煩去冰釋。未似尸鄕翁。拘留蓋阡陌。

此詩處分極細，不免迂腐，蓋成大事者不宜小察；而鍾、譚一味稱之，可笑。◯公因病故養雞，因養雞故生出許多瑣碎來。旣欲養雞，安得復顧螻蟻？養雞多，安免鬥爭？而欲分別長幼，此皆可笑，蓋徒苦宗文耳。卽公亦知其不可爲常，故云：「倚賴窮歲晏，撥煩去冰釋。」◯「其流則凡鳥，其氣心匪石」，有萬物一體之思。◯篇中語多顚倒，如：「課奴」四句須再整；「避熱時來歸」二句，宜移置「勍敵」之下。

示獠奴阿段 3546 PDF302,PDF4.48
山木蒼蒼落日曛。竹竿裊裊細泉分。郡人入夜爭餘瀝。豎子尋源獨不聞。病渴三更回白首。傳聲一注濕青雲。曾驚陶侃胡奴異。怪爾常穿虎豹羣。

《演義》云：「陶侃得胡奴，不喜言語。一日，隨侃出郡，胡僧見而驚禮曰：「此海山使者也。」侃異之。至夜，失所在。」◯獠奴夜出，不避虎豹，怪其神也。

貽華陽柳少府 3612 PDF302,PDF4.48
繫馬喬木間。問人野寺門。柳侯披衣笑。見我顏色溫。並坐石下堂。俯視大江奔。火雲洗月露。絕壁上朝暾。自非曉相訪。觸熱生病根。南方六七月。出入異中原。老少多暍死。汗踰水漿翻。俊才得之子。筋力不辭煩。指揮當世事。語及戎馬存。涕淚濺我裳。悲氣排帝閽。鬱陶抱長策。義仗知者論。吾衰臥江漢。但愧識璵璠。文章一小伎。於道未爲尊。起余幸班白。因是託子孫。俱客古信州。結廬依毀垣。相去四五里。徑微山葉繁。時危挹佳士。況免軍旅喧。醉從趙女舞。歌鼓秦人盆。子壯顧我傷。我歡兼淚痕。餘生如過鳥。故里今空村。

「文章一小技，於道未爲尊」，非眞實語，因柳尊己而自歉之詞。劉評良是。然非高識人不能作此語。◯「我驩兼淚痕」，眞情苦語。

*峽中覽物 3591 PDF302,PDF4.49
曾爲掾吏趨三輔。憶在潼關詩興多。巫峽忽如瞻華岳。蜀江猶似見黃河。舟中得病移衾枕。洞口經春長薜蘿。形勝有餘風土惡。幾時回首一高歌。

巫峽、蜀江，詩人亦堪發興，其如風土之惡何？不知幾時回首三輔，發一高歌，以續舊時之興也。

*奉寄李十五祕書文嶷 3607 PDF303,PDF4.49
避暑雲安縣。秋風早下來。暫留魚復浦。同過楚王臺。猿鳥千崖窄。江湖萬里開。竹枝歌未好。畫舸莫遲迴。行李千金贈。衣冠八尺身。飛騰知有策。意度不無神。班秩兼通貴。公侯出異人。玄成負文彩。世業豈沉淪。

「避暑雲安」，謂祕書也。想祕書將下江陵，故招其早下，而又有「暫留」、「遲回」之約。

雷 3619 PDF303,PDF4.49
大旱山岳焦。密雲復無雨。南方瘴癘地。罹此農事苦。封內必舞雩。峽中喧擊鼓。眞龍竟寂寞。土梗空俯僂。吁嗟公私病。稅斂缺不補。故老仰面啼。瘡痍向誰數。暴尫或前聞。鞭巫非稽古。請先偃甲兵。處分聽人主。萬邦但各業。一物休盡取。水旱其數然。堯湯免親覩。上天鑠金石。羣盜亂豺虎。二者存一端。愆陽不猶愈。昨宵殷其雷。風過齊萬弩。復吹霾翳散。虛覺神靈聚。氣暍腸胃融。汗滋衣裳汙。吾衰尤拙計。失望築場圃。

「處分聽人主」，劉評：五字拙。然上句云：「請先偃甲兵」，知甲兵之權不在人主，而請盜賊偃之，良可悲也！◯「水旱其數然，堯湯免親覩」，言堯湯□□人力挽回氣化，而望當時之主也。

熱三首 3626 PDF303,PDF4.50
雷霆空霹靂。雲雨竟虛無。炎赫衣流汗。低垂氣不蘇。乞爲寒水玉。願作冷秋菰。何似兒童歲。風涼出舞雩。瘴雲終不滅。瀘水復西來。閉戶人高臥。歸林鳥卻迴。峽中都似火。江上只空雷。想見陰宮雪。風門颯踏開。朱李沉不冷。彫胡炊屢新。將衰骨盡痛。被暍味空頻。欻翕炎蒸景。飄颻征戍人。十年可解甲。爲爾一霑巾。

「寒水玉」，注云：水精。恐是臆解。公《園人送瓜》詩：「浮沉亂水玉。」謂瓜也。以對「秋菰」，豈不穩稱。◯「瀘水西來」，《後滇王傳》註：瀘水出旄牛徼外，入江，有瘴氣，三四月必死。◯「雕胡炊屢新」，似謂熱則易餿，故每食須新炊。時兵亂十年矣，宜可解甲也。

七月一日題終明府水樓二首 4634 PDF303,PDF4.50
高棟曾軒已自涼。秋風此日灑衣裳。翛然欲下陰山雪。不去非無漢署香。絕壁過雲開錦繡。疏松夾水奏笙簧。看君宜著王喬履。眞賜還疑出尙方。宓子彈琴邑宰日。終軍棄繻英妙時。承家節操尙不泯。爲政風流今在茲。可憐賓客盡傾蓋。何處老翁來賦詩。楚江巫峽半雲雨。清簟疏簾看弈棋。

公自注：「終明府，功曹也，兼攝奉節令。」則攝者亦得稱明府。◯「漢署香」，注者謂：公以工部郎留滯於此，因得「含雞舌香」，故云。然終牽強。◯「王喬履」，固以攝令用之；然居此樓者似有仙風，故云「宜著」。
次首覺風骨勝前，但「老翁」句無意味耳。通首止尾句說著水樓，而光景妙絕，勝人多多許。

*七月三日亭午已後較熱退晚加小涼穩睡有詩因論壯年樂事戲呈元二十一曹長 3633 PDF304,PDF4.51
今茲商用事。餘熱亦已末。衰年旅炎方。生意從此活。亭午減汗流。北鄰耐人聒。晚風爽烏匼。筋力蘇摧折。閉目踰十旬。大江不止渴。退藏恨雨師。健步聞旱魃。園蔬抱金玉。無以供采掇。密雲雖聚散。徂暑終衰歇。前聖愼焚巫。武王親救暍。陰陽相主客。時序遞迴斡。灑落唯清秋。昏霾一空闊。蕭蕭紫塞雁。南向欲行列。欻思紅顏日。霜露凍階闥。胡馬挾雕弓。鳴弦不虛發。長鈚逐狡兔。突羽當滿月。惆悵白頭吟。蕭條遊俠窟。臨軒望山閣。縹緲安可越。高人鍊丹砂。未念將朽骨。少壯迹頗疏。歡樂曾倐忽。杖藜風塵際。老醜難剪拂。吾子得神仙。本是池中物。賤夫美一睡。煩促嬰詞筆。

曹長蓋喜燒鍊，故末以此戲之。謂：吾子雖得神仙，未能羽化，猶是「池中物」；己於熱後得一美睡，何減仙遊，故致煩詞筆也。

牽牛織女 3649 PDF304,PDF4.52
牽牛出河西。織女處其東。萬古永相望。七夕誰見同。神光竟難候。此事終蒙朧。颯然精靈合。何必秋遂通。亭亭新妝立。龍駕具曾空。世人亦爲爾。祈請走兒童。稱家隨豐儉。白屋達公宮。膳夫翊堂殿。鳴玉淒房櫳。曝衣遍天下。曳月揚微風。蛛絲小人態。曲綴瓜果中。初筵裛重露。日出甘所終。嗟汝未嫁女。秉心鬱忡忡。防身動如律。竭力機杼中。雖無姑舅事。敢昧織作功。明明君臣契。咫尺或未容。義無棄禮法。恩始夫婦恭。小大有佳期。戒之在至公。方圓苟齟齬。丈夫多英雄。

牛、女渡河自是齊東語，公卻以莊語破之，有關綱常大義，非苟作者。今人擯理學詩，則此亦在繩之外矣。
PDF4.168
《通》云：「亭亭」二句蓋宮中爲此象以祀牛、女，爲祈請，如明皇、貴妃長生殿事，當時宮中有此俗矣。此詩專爲士子進身而言。蓋以牛、女無私會之事，以興男女無苟合之道；又以男女之合，比君臣無苟合之義也。「小大有佳期」，小而男女之合，大而君臣之遇，皆有佳期。合必以禮者，女之佳期；進必以正者，士之佳期，故「戒之在至公」也。不然，「方圓齟齬」，英雄丈夫，必不以不令之女爲婦；剛大之主，又豈以不合之士爲臣哉！

*毒熱簡寄崔評事十六弟 3658 PDF304,PDF4.52
大火運金氣。荆揚不知秋。林下有塌翼。水中無行舟。千室但掃地。閉關人事休。老夫轉不樂。旅次兼百憂。蝮蛇暮偃蹇。空牀難暗投。炎宵惡明燭。況乃懷舊丘。開襟仰內弟。執熱露白頭。束帶負芒刺。接居成阻修。何當清霜飛。會子臨江樓。載聞大易義。諷興詩家流。蘊藉異時輩。檢身非苟求。皇皇使臣體。信是德業優。楚材擇杞梓。漢苑歸驊騮。短章達我心。理爲識者籌。

此下荆州後作，誤置此。「炎宵惡明燭」，人皆知之，未經道破。然以「蝮蛇」「難暗投」，所以更苦。◯「束帶負芒刺」，炎暑中所苦，極眞。

*雨三首 3694 PDF305,PDF4.52
峽雲行清曉。煙霧相徘徊。風吹蒼江樹。雨灑石壁來。淒淒生餘寒。殷殷兼出雷。白谷變氣候。朱炎安在哉。高鳥濕不下。居人門未開。楚宮久已滅。幽珮爲誰哀。侍臣書王夢。賦有冠古才。冥冥翠龍駕。多自巫山臺。

起來四句，寫景甚肖。◯蒼江樹與豎同□□□改爲「去」，則風來雨去，亦不稱矣。
其二：「白露誰能數」？不解。◯「佳客」別有所指。
其三：起來四句，寫雨景清絕。◯「渾渾倚天石」，是峽中景，兼以雲俱出岫，故云「日假何道行」。然觀下文語，則此語實關時事，蓋詩之比也。◯草鎭地名，想卽黃草峽也，見後《黃草》一章。蓋峽西有亂，而總戎調荆州兵以防之，故船中之士，荷戈冒雨，而赴遠役。「羣盜」，小盜也，時又有「下辟山」者，而總戎止備強敵，不暇及之，故鳴艣各有所適，而峽中不能安枕可知已。止有漁艇、樵歌如故；而「留滯一老翁」，則欲去而不得者，但「書時記朝夕」而已。◯《柏中丞宴將士》詩云：「一夫先舞劍，百戲後樵歌。」知「樵」乃夔中歌名，猶巴歈之類，蓋起於樵客，故以爲名。
公《憂旱》詩云：「上天鑠金石，羣盜亂豺虎。二者存一端，愆陽不猶愈。」今已得雨，輒復憂盜。故《雨詩三首》，止前首單詠雨，次首遂及前路吳、楚之盜，末首乃慮峽中之盜；自「連檣」以下，絕不及雨。而鍾、譚止選末章，評云：「句句峽中雨，寫得出，移不動。」非說夢耶！

*雨三首 3702 PDF305,PDF4.52
青山淡無姿。白露誰能數。片片水上雲。蕭蕭沙中雨。殊俗狀巢居。曾臺俯風渚。佳客適萬里。沉思情延佇。挂帆遠色外。驚浪滿吳楚。久陰蛟螭出。寇盜復幾許。空山中宵陰。微冷先枕席。迴風起清曙。萬象萋已碧。落落出岫雲。渾渾倚天石。日假何道行。雨含長江白。連檣荆州船。有士荷矛戟。南防草鎭慘。霑濕赴遠役。羣盜下辟山。總戎備強敵。水深雲光廓。鳴櫓各有適。漁艇自悠悠。夷歌負樵客。留滯一老翁。書時記朝夕。

見3694《雨》。

晚晴 3712 PDF305,PDF4.55
返照斜初徹。浮雲薄未歸。江虹明近飲。峽雨落餘飛。鳧雁終高去。熊羆覺自肥。秋分客尙在。竹露夕微微。

前四句寫初晴之景妙極；後四句自寫情事。「鳧鶴高去」，己不能如鳧鶴也；「熊羆自肥」，比盜賊之橫，又不可不去，乃秋分而尙在。「竹露微微」，比生計之薄也。鳧不能高飛，字恐誤。

宿江邊閣 3867 PDF306,PDF4.55
暝色延山徑。高齋次水門。薄雲巖際宿。孤月浪中翻。鸛鶴追飛靜。豺狼得食喧。不眠憂戰伐。無力正乾坤。

五六與前章同；註謂「鸛鶴」喩軍士，亦無據。「無力正乾坤」，無限感慨。
公有《草閣》詩，故《總志》載有草閣，注云：「在府治東。」此臆說。觀此詩云：「高齋次水門。」知江邊閣卽草閣也。若西閣，必不易以江邊之名，亦未必有高齋。公三徙居皆有高齋，「次水門」者其一也。

灩澦堆 3737 PDF306,PDF4.56
巨石水中央。江寒出水長。沉牛答雲雨。如馬戒舟航。天意存傾覆。神功接混茫。干戈連解纜。行止憶垂堂。

「天意存傾覆」，謂天留意於傾覆者；「神功接混茫」，謂神禹開峽而不去此堆，其功正符天意也。劉評：此坡賦之祖，讀坡賦詩意自明。然杜以十字盡之，何等筆力！◯時蜀有干戈，而公將下江陵，卽須解纜。然止則憂兵，行則憂險，不能不躊躇於「垂堂」之戒也。

瞿塘懷古 4244 PDF306,PDF4.57
西南萬壑注。勍敵兩崖開。地與山根裂。江從月窟來。削成當白帝。空曲隱陽臺。疏鑿功雖美。陶鈞力大哉。

懷古亦懷禹也，人但知其「疏鑿」之功，而不知其「陶鈞」之力。末二句，卽發明前章之意。
PDF4.164
按《總志》：白帝山，府治東五里，峽中視之，孤特甚峭。故以華山之削成者比之。陽臺山在府治北，高百丈，今瞿塘隱於空曲中也。

黃草 3743 PDF306,PDF4.57
黃草峽西船不歸。赤甲山下行人稀。秦中驛使無消息。蜀道兵戈有是非。萬里秋風吹錦水。誰家別淚濕羅衣。莫愁劍閣終堪據。聞道松州已被圍。

黃草峽在涪州上流可四十里，公蓋就近地之有名者言之，而曰「峽西」，則所該廣矣；故下有「萬里秋風」之語。赤甲山在夔府東北七里；「行人稀」，則聞峽西之亂，雖數百里外，人猶驚竄，知其亂不小也。兵亂則妻子離散者多，故云「別淚濕羅衣」。此亂者直欲斷劍閣而據蜀，故謂當事者曰：此不必愁，松州在劍閣之內，聞已被圍，如螳螂捕蟬，黃雀已在其後，雖猖獗一時，不能久也。「兵戈有是非」，似謂崔寧之亂。蓋郭英乂以私憾討寧，寧還攻英乂，於是楊子琳、柏貞節爲□□□寧，而杜鴻漸入成都，政事一委寧，又與貞節、子琳連和。崔寧元名旴，詳見公之《年譜》。

陪柏中丞觀宴將士二首 4303 PDF307,PDF4.58
極樂三軍士。誰知百戰場。無私齊綺饌。久坐密金章。醉客霑鸚鵡。佳人指鳳凰。幾時來翠節。特地引紅妝。繡段裝簷額。金花帖鼓腰。一夫先舞劍。百戲後歌樵。江樹城孤遠。雲臺使寂寥。漢朝頻選將。應拜霍嫖姚。

「鸚鵡」，酒杯名，注引禰衡事，不合。「指鳳凰」，注引弄玉事，是。謂佳人如仙姬也。又云：不知幾時天降翠節，特地引紅妝上昇乎？此語似謔，實陰諷中丞勿縱淫樂而忘戰備，又與上「誰知百戰場」相照。此警軍士也，亦以警中丞也。
注謂繡段裝樂工之額，可笑。觀「歌樵」，知「樵」乃夔人歌名，如巴歈之類。「江樹城」謂夔府；「雲臺」天子所居，公有詩「雲臺仗數移」。後四句望之不淺。

聽楊氏歌 3863 PDF307,PDF4.59
佳人絕代歌。獨立發皓齒。滿堂慘不樂。響下清虛裏。江城帶素月。況乃清夜起。老夫悲暮年。壯士淚如水。玉杯久寂寞。金管迷宮徵。勿云聽者疲。愚智心盡死。古來傑出士。豈特一知己。吾聞昔秦青。傾側天下耳。

起句云「絕代歌」，便是定評。楊之歌甚悲，蓋傷世無知音也。「響下清虛裏」，贊得絕妙，隱然有振木遏雲之致，況又起於「素月」、「清夜」，其誰能堪？◯「玉盃」、「金管」，天子所用；昔明皇好樂，諸王侍臣僕御無不洞曉音律，自祿山亂後，人主憂勞，玉盃寂而金管迷，所以人不知音，而聽者疲也。「愚智心盡死」，苦語。傑士不待知己，憤語。較之一人知己可不恨者，其恨更甚。◯「傾側天下耳」，謂駭人聽也。秦青且然，況其他乎？然公亦自發心事，非全爲楊氏也。

秋日夔府詠懷奉寄鄭監李賓客一百韻 4834 PDF308,PDF4.60
絕塞烏蠻北。孤城白帝邊。飄零仍百里。消渴已三年。雄劍鳴開匣。羣書滿繫船。亂離心不展。衰謝日蕭然。筋力妻孥問。菁華歲月遷。登臨多物色。陶冶賴詩篇。峽束滄江起。巖排石樹圓。拂雲霾楚氣。朝海蹴吳天。煮井爲鹽速。燒畬度地偏。有時驚疊嶂。何處覓平川。鸂鶒雙雙舞。獼猿壘壘懸。碧蘿長似帶。錦石小如錢。春草何曾歇。寒花亦可憐。獵人吹戍火。野店引山泉。喚起搔頭急。扶行幾屐穿。兩京猶薄產。四海絕隨肩。幕府初交辟。郎官幸備員。瓜時猶旅寓。萍泛苦夤緣。藥餌虛狼籍。秋風灑靜便。開襟驅瘴癘。明目掃雲煙。高宴諸侯禮。佳人上客前。哀箏傷老大。華屋豔神仙。南內開元曲。常時弟子傳。法歌聲變轉。滿座涕潺湲。吊影夔州僻。回腸杜曲煎。卽今龍廏水。莫帶犬戎羶。耿賈扶王室。蕭曹拱御筵。乘威滅蜂蠆。戮力效鷹鸇。舊物森猶在。凶徒惡未悛。國須行戰伐。人憶止戈鋋。奴僕何知禮。恩榮錯與權。胡星一彗孛。黔首遂拘攣。哀痛絲綸切。煩苛法令蠲。業成陳始王。兆喜出於畋。宮禁經綸密。台階翊戴全。熊羆載呂望。鴻雁美周宣。側聽中興主。長吟不世賢。音徽一柱數。道里下牢千。鄭李光時論。文章並我先。陰何尙清省。沈宋欻聯翩。律比崑崙竹。音知燥濕絃。風流俱善價。愜當久忘筌。置驛常如此。登龍蓋有焉。雖云隔禮數。不敢墜周旋。高視收人表。虛心味道玄。馬來皆汗血。鶴唳必青田。羽翼商山起。蓬萊漢閣連。管寧紗帽淨。江令錦袍鮮。東郡時題壁。南湖日扣舷。遠遊凌絕境。佳句染華牋。每欲孤飛去。徒爲百慮牽。生涯已寥落。國步乃迍邅。衾枕成蕪沒。池塘作棄捐。別離憂怛怛。伏臘涕漣漣。露菊班酆鎬。秋蔬影澗瀍。共誰論昔事。幾處有新阡。富貴空回首。喧爭懶著鞭。兵戈塵漠漠。江漢月娟娟。侷促看秋燕。蕭疏聽晚蟬。雕蟲蒙記憶。烹鯉問沉綿。卜羨君平杖。偸存子敬氈。囊虛把釵釧。米盡坼花鈿。甘子陰涼葉。茅齋八九椽。陣圖沙北岸。市曁瀼西巓。羈絆心常折。栖遲病卽痊。紫收岷嶺芋。白種陸池蓮。色好梨勝頰。穰多栗過拳。敕廚唯一味。求飽或三鱣。兒去看魚笱。人來坐馬韉。縛柴門窄窄。通竹溜涓涓。塹抵公畦稜。村依野廟壖。缺籬將棘拒。倒石賴藤纏。借問頻朝謁。何如穩晝眠。誰云行不逮。自覺坐能堅。霧雨銀章澀。馨香粉署姸。紫鸞無近遠。黃雀任翩翾。困學違從眾。明公各勉旃。聲華夾宸極。早晚到星躔。懇諫留匡鼎。諸儒引服虔。不逢輸鯁直。會是正陶甄。宵旰憂虞軫。黎元疾苦騈。雲臺終日畫。青簡爲誰編。行路難何有。招尋興已專。由來具飛楫。暫擬控鳴弦。身許雙峯寺。門求七祖禪。落帆追宿昔。衣褐向眞詮。安石名高晉。昭王客赴燕。途中非阮籍。查上似張騫。披拂雲寧在。淹留景不延。風期終破浪。水怪莫飛涎。他日辭神女。傷春怯杜鵑。淡交隨聚散。澤國繞回旋。本自依迦葉。何曾藉偓佺。爐峯生轉眄。橘井尙高褰。東走窮歸鶴。南征盡跕鳶。晚聞多妙教。卒踐塞前愆。顧凱丹青列。頭陀琬琰鐫。眾香深黯黯。幾地肅芊芊。勇猛爲心極。清羸任體孱。金篦空刮眼。鏡象未離銓。

詩本詠懷，故詳於自敍；而轉換串插，妙合自然。唐人百韻詩自公倡，而句句峭拔，字字精彩，乃此公獨擅之長。◯「管寧紗帽淨」，自謂。「江陵錦袍」，謂二公。◯「拂雲」、「潮海」一聯，雄蓋一世；而「潮」字作活字用。又如「胡星一彗孛」，彗孛作活字用，他人不敢。◯「誰云行不逮」似作「雖云」。

*存歿口號 3899 PDF308,PDF4.60
席謙不見近彈棊。畢曜仍傳舊小詩。玉局他年無限笑。白楊今日幾人悲。鄭公粉繪隨長夜。曹霸丹青已白頭。天下何曾有山水。人間不解重驊騮。

此亦公之自創爲體，而其人亦偶然有存歿之異，後遂有效之者。

*別崔潩因寄薛璩孟雲卿 4769 PDF308,PDF4.61
志士惜妄動。知深難固辭。如何久磨礪。但取不磷緇。夙夜聽憂主。飛騰急濟時。荆州過薛孟。爲報欲論詩。

起得卓犖。「如何久磨礪，但取不磷緇」，何等識見！夫子易探湯而難達道，正此意也。

巫峽敝廬奉贈侍御四舅別之澧朗 4773 PDF308,PDF4.62
江城秋日落。山鬼閉門中。行李淹吾舅。誅茅問老翁。赤眉猶世亂。青眼只途窮。傳語桃源客。人今出處同。

「山鬼閉門中」，奇語。「青眼只途窮」，苦語。
PDF4.160
「山鬼閉門中」，狀所居之冷寂也。劉評無謂。「誅茅」、「行李」借對；「誅茅問老翁」謂乃舅問我卜居於此，景況何如。「赤眉」二句答辭也。「青眼途窮」，謂客中非無青眼相視者。而我只途窮，其苦更甚。劉評亦誤。且言我避赤眉之亂於此，猶桃源人避秦之亂，出處相同也。舅將之朗州，而桃源在焉，點題有致。

君不見簡蘇徯 4754 PDF309,PDF4.62
君不見道邊廢棄池。君不見前者摧折桐。百年死樹中琴瑟。一斛舊水藏蛟龍。丈夫蓋棺事始定。君今幸未成老翁。何恨憔悴在山中。深山窮谷不可處。霹靂魍魎兼狂風。

格調淒緊，語短情長。他人如此起興，豈肯數言而畢。

贈蘇四徯 4758 PDF309,PDF4.62
異縣昔同遊。各云猒轉蓬。別離已五年。尙在行李中。戎馬日衰息。乘輿安九重。有才何栖栖。將老委所窮。爲郎未爲賤。其奈疾病攻。子何面黧黑。不得豁心胸。巴蜀倦剽劫。下愚成土風。幽薊已削平。荒徼尙彎弓。斯人脫身來。豈非吾道東。乾坤雖寬大。所適裝囊空。肉食哂菜色。少壯欺老翁。況乃主客間。古來偪側同。君今下荆揚。獨帆如飛鴻。二州豪俠場。人馬皆自雄。一請甘飢寒。再請甘養蒙。

「巴蜀倦剽劫，下愚成土風」，自昔已然；《雨》詩：「羣盜下辟山」，正此輩也。作客者安得高枕！末戒二「甘」，乃遊世之術。

壯遊 4083 PDF310,PDF4.64
往昔十四五。出遊翰墨場。斯文崔魏徒。以我似班揚。七齡思卽壯。開口詠鳳凰。九齡書大字。有作成一囊。性豪業嗜酒。嫉惡懷剛腸。脫略小時輩。結交皆老蒼。飲酣視八極。俗物都茫茫。東下姑蘇臺。已具浮海航。到今有遺恨。不得窮扶桑。王謝風流遠。闔廬丘墓荒。劍池石壁仄。長洲荷芰香。嵯峨閶門北。清廟映迴塘。每趨吳太伯。撫事淚浪浪。枕戈憶句踐。渡浙想秦皇。蒸魚聞匕首。除道哂要章。越女天下白。鏡湖五月涼。剡溪蘊秀異。欲罷不能忘。歸帆拂天姥。中歲貢舊鄕。氣劘屈賈壘。目短曹劉牆。忤下考功第。獨辭京尹堂。放蕩齊趙間。裘馬頗清狂。春歌叢臺上。冬獵青丘旁。呼鷹皁櫪林。逐獸雲雪岡。射飛曾縱鞚。引臂落鶖鶬。蘇侯據鞍喜。忽如攜葛強。快意八九年。西歸到咸陽。許與必詞伯。賞遊實賢王。曳裾置醴地。奏賦入明光。天子廢食召。羣公會軒裳。脫身無所愛。痛飲信行藏。黑貂不免敝。班鬢兀稱觴。杜曲晚耆舊。四郊多白楊。坐深鄕黨敬。日覺死生忙。朱門任傾奪。赤族迭罹殃。國馬竭粟豆。官雞輸稻粱。舉隅見煩費。引古惜興亡。河朔風塵起。岷山行幸長。兩宮各警蹕。萬里遙相望。崆峒殺氣黑。少海旌旗黃。禹功亦命子。涿鹿親戎行。翠華擁吳岳。螭虎噉豺狼。爪牙一不中。胡兵更陸梁。大軍載草草。凋瘵滿膏肓。備員竊補衮。憂憤心飛揚。上感九廟焚。下憫萬民瘡。斯時伏青蒲。廷爭守御牀。君辱敢愛死。赫怒幸無傷。聖哲體仁恕。宇縣復小康。哭廟灰燼中。鼻酸朝未央。小臣議論絕。老病客殊方。鬱鬱苦不展。羽翮困低昂。秋風動哀壑。碧蕙捐微芳。之推避賞從。漁父濯滄浪。榮華敵勳業。歲暮有嚴霜。吾觀鴟夷子。才格出尋常。羣凶逆未定。側佇英俊翔。

此詩乃公自爲傳，其行徑大都與李白相似，然李一味豪放，而杜卻豪中有細。◯觀公吳、越、齊、趙之遊，知其壯歲詩文遺逸多矣；豈後來詩律轉細，自棄前魚耶？◯泰伯讓而世好爭，所以「撫事」而墮淚。◯「目短曹劉牆」，猶云及肩之牆也。◯「班鬢兀稱觴」，此亦古人慶壽之一證，然無詩文傳世，何也？◯肅宗卽位於靈武，公屢爲分疏，如「禹功亦命子」，亦其一也。◯「榮華」與「勳業」相「敵」，鮮能令終，猶「歲暮嚴霜」也；故前稱介推，後引鴟夷，況無大功而擁高位者，可無懼耶！

白帝 3740 PDF310,PDF4.65
白帝城中雲出門。白帝城下雨翻盆。高江急峽雷霆鬥。翠木蒼藤日月昏。戎馬不如歸馬逸。千家今有百家存。哀哀寡婦誅求盡。慟哭秋原何處村。

前四句因驟雨而寫一時難狀之景妙。□□□二字寫峽中雨後之狀更新妙。然實興起「戎馬」以寫亂象，非與下不相關也。「戎馬」正指作亂者，云「不如歸馬逸」，笑其勞而無益也。兵亂則供給煩，誅求急，寡婦且哭，況其他？想公此詩聞秋原婦哭而作者。

雨 3683 PDF310,PDF4.65
萬木雲深隱。連山雨未開。風扉掩不定。水鳥去仍迴。蛟館如鳴杼。樵舟豈伐枚。清涼破炎毒。衰意欲登臺。

起二句寫雨景。「風扉」雖不必云舟中之扉，而見「水鳥」之過，聽「蛟館」之鳴，知爲舟中之作也。水鳥且過而復迴，舟中之客，其得去乎？◯「樵舟」句有補。「欲登臺」猶有「振衣千仞」之思，不自知其衰也。
PDF4.164
《周南》詩：「遵彼汝墳，伐其條枚。」程子云：「君子從役於外，婦人爲樵採之事。」今連山之雨不開，則樵舟不便於伐枚矣。然喜炎毒之破，而欲登臺，又是苦中之樂。

雨晴 3918 PDF311,PDF4.66
雨時山不改。晴罷峽如新。天路看殊俗。秋江思殺人。有猿揮淚盡。無犬附書頻。故國愁眉外。長歌欲損神。

此詩有誤字，余參他刻而定之。「雨晴山不改」，昔人定爲「雨時」，今刻本多從，非也。◯「休殊俗」作「看殊俗」者是；「附書頻」作「送書」者非。詩以《雨晴》爲題，此必久而後晴者。蓋公意原欲道江陵回故國，而久淹於夔，見其山川猶厭之，如云「巫峽寒江那對眼」是也。因久雨喜其得離眼前，乃雨晴而山如故，已可恨矣！此時峽猶未甚分明，及晴罷而雲收日出，峽又如新，不尤可恨乎！「天路」謂朝天之路，卽繇蜀至長安之路也。若論天路，無論前途有礙，只看此夔之殊俗，已自難居，只此秋江，已思殺人矣！「秋江」卽峽，一則水險，二則多盜；不言愁而言思，謂展轉於心，計無所出，「思殺人」而愁可知矣。「猿鳴三聲淚沾裳」，此峽中謠也。猿不離耳，則「揮淚盡」矣；有陸機之犬，能賚書往回，一緘足矣。無犬而覓便附書，恐未必達，附而又附，則「附書頻」矣。觀此則唯愁「故國」之不見，何以云「愁眉外」？蓋公在夔，眼前莫非愁地，不暇愁及故國，所以勉強長歌而自損其神也。只四十字多少曲折。

垂白 3915 PDF312,PDF4.68
垂白馮唐老。清秋宋玉悲。江喧長少睡。樓迥獨移時。多難身何補。無家病不辭。甘從千日醉。未許七哀詩。

馮唐老而爲郎，公正似之。多愁，故「眠少睡」；無聊，故「立移時」。「多難身何補」，憤語；「無家病不辭」，苦語。「未許《七哀詩》」，哀更多也。

洞房 4965 PDF312,PDF4.68
洞房環佩冷。玉殿起秋風。秦地應新月。龍池滿舊宮。繫舟今夜遠。清漏往時同。萬里黃山北。園陵白露中。

此下八首皆追憶長安之往事；語兼諷刺，以警當時君臣，圖善後之策也。每首先成詩而撮首二字爲篇名，蓋《三百篇》之遺法也。
「洞房珮冷」當指馬嵬事；而「玉殿秋風」有黍離之感焉。至今而秦地之月，已應復明；而龍池仍滿，乃玄宗發祥之地也。惜今夜繫舟相去之遠；而往時實嘗同聽禁中之清漏，臣子之心，豈能恝然！公蓋追想爲拾遺時；則「園陵白露」當指肅宗，肅宗葬建陵。
PDF4.162
肅宗葬建陵，在醴泉縣；黃山在今興平，不相及。按《志》：醴泉有鳳凰山，豈凰山誤作黃山耶？

宿昔 4969 PDF312,PDF4.69
宿昔青門裏。蓬萊仗數移。花嬌迎雜樹。龍喜出平池。落日留王母。微風倚少兒。宮中行樂祕。少有外人知。

三四言花嬌而迎仙仗於雜樹；龍喜仙仗之至而出平池。連下四句，皆直述見刺。「少兒」當是女仙，與王母俱有所指，註引衞媼次女少兒，非。曰「行樂祕」，必有不可聞於外人者；然醜聲聞於外，人皆知之而帝不知也。

能畫 4972 PDF313,PDF4.70
能畫毛延壽。投壺郭舍人。每蒙天一笑。復似物皆春。政化平如水。皇明斷若神。時時用抵戲。亦未雜風塵。

「能畫」、「投壺」，皆挾小技以投人主之好；得蒙一笑，則滿堂啞然，亦似與物皆春者。若使政平而親疏一視，恩斷而信賞必罰，雖時時用以當戲劇，亦未必啟衅召亂，而自雜於風塵也。「雜風塵」，如玄宗之播遷。然公雖爲玄宗而發，實泛言之。而旣雜風塵，則政未必平，恩未必斷可知，亦於言外見之，此風人溫厚之旨也。「抵戲」註引角觝，誤。

*鬬鷄 4976 PDF313,PDF4.71
鬥雞初賜錦。舞馬旣登牀。簾下宮人出。樓前御柳長。仙遊終一閟。女樂久無香。寂寞驪山道。清秋草木黃。

此詩未免樂極生悲矣。前四句盛言樂事，而言悲止云「終一閟」、「久無香」，何等渾厚。

歷歷 4979 PDF313,PDF4.71
歷歷開元事。分明在目前。無端盜賊起。忽已歲時遷。巫峽西江外。秦城北斗邊。爲郎從白首。臥病數秋天。

此詩乃結上文以起下文，而自述其魏闕之思也。上數詩所列皆天寶事，而卻云開元事歷歷眼前；蓋失數美固臣子之至情，亦以開元之善政，猶足以繫人心，而後首正以發明其意也。盜賊之起，本因天寶失政致之，卻遺天寶，徑接開元，而加以「無端」二字，何等忠愛。而「忽已歲時遷」，有亂極思治之機矣；故「巫峽」、「秦城」，南北懸隔，雖爲省郎，亦任其白首矣。乃臥病而數秋天，屈指而期治平之再覩也。

洛陽 4982 PDF313,PDF4.72
洛陽昔陷沒。胡馬犯潼關。天子初愁思。都人慘別顏。清笳去宮闕。翠蓋出關山。故老仍流涕。龍髯幸再攀。

「天子初愁思」，「初」字妙，蓋向不知愁者。都人方避賊之不暇，而云「慘別顏」，不無回護。然玄宗發馬嵬，父老遮道請留，固實事也。至「故老仍流涕」於「龍髯」之「再攀」，則開元之美政，與去國之仁言，眞足以繫人心者矣。按《史》：帝之出奔也，經過左藏，楊國忠請焚之。上曰：「賊來無所得，必更斂於百姓，不如與之，無重困赤子。」上旣過便橋，國忠使人焚橋。上曰：「人各避賊求生，奈何絕其路！」留高力士撲滅之。皆去國之仁言也。

驪山 4985 PDF314,PDF4.73
驪山絕望幸。花萼罷登臨。地下無朝燭。人間有賜金。鼎湖龍去遠。銀海雁飛深。萬歲蓬萊日。長懸舊羽林。

此公哭輓玄宗之作。「人間有賜金」，謂感恩者尙在。至云「萬歲蓬萊日」，正指開元之仁政，與恤民之仁言，長懸於舊羽林。蓬萊宮乃帝所居，而「舊羽林」乃護陵寢者，言帝之仁，萬年一日也。

提封 4988 PDF314,PDF4.74
提封漢天下。萬國尙同心。借問懸車守。何如儉德臨。時徵俊乂入。莫慮犬羊侵。願戒兵猶火。恩加四海深。

此爲朝廷畫中興之策，蓋以前數章之總結也。國以人心爲本，故首言「萬國同心」，根本尙無恙也。懸車守險，不如儉德臨民；儉者不奪，民心自懷，有無形之險也。俊乂在朝，折衝樽俎，何慮犬羊！兵勿輕動，則恩加四海，可復貞觀、開元之盛矣。公之謀國，堂堂正正，卽孟子所以告齊、梁之君者；其自許稷、契，亦以此也。

偶題 4194 PDF314,PDF4.75
文章千古事。得失寸心知。作者皆殊列。名聲豈浪垂。騷人嗟不見。漢道盛於斯。前輩飛騰入。餘波綺麗爲。後賢兼舊利。歷代各清規。法自儒家有。心從弱歲疲。永懷江左逸。多病鄴中奇。騄驥皆良馬。騏驎帶好兒。車輪徒已斲。堂構惜仍虧。漫作潛夫論。虛傳幼婦碑。緣情慰漂蕩。抱疾屢遷移。經濟慚長策。飛栖假一枝。塵沙傍蜂蠆。江峽繞蛟螭。蕭瑟唐虞遠。聯翩楚漢危。聖朝兼盜賊。異俗更喧卑。鬱鬱星辰劍。蒼蒼雲雨池。兩都開幕府。萬寓插軍麾。南海殘銅柱。東風避月支。音書恨烏鵲。號怒怪熊羆。稼穡分詩興。柴荆學土宜。故山迷白閣。秋水憶皇陂。不敢要佳句。愁來賦別離。

此公一生精力，用之文章，始成一部《杜詩》，而此篇乃其自序也。《詩三百篇》各自有序；而此篇又一部《杜詩》之總序也。起來二句，乃一部《杜詩》所從胎孕者。「文章千古事」，便須有千古識力爲之骨；而「得失寸心知」，則寸心具有千古。此乃文章家祕密藏,而千古立言之標準。從此悟入，而後其言立，可與立德、立功稱三不朽，初無軒輊者也。然何以云「文章小技於道未爲尊」耶？此正須識其道之所尊者安在。得所尊，則文章千古；失所尊，則文章小技。必視文章爲小技，而後能以文章成千古之業。本無二義，在人自悟耳。◯作者殊列，而名不浪垂，此二句又千古詩人之總括，謂其寸心皆有獨知在也。《三百篇》乃詩之鼻祖，而《騷》乃其裔孫。《騷》旣不見，則《雅》、《頌》可知，不能無慨。自蘇、李輩倡爲五言，而漢道於斯爲盛，此又詩之大宗也。前輩如建安、黃初諸公，飛騰而入；至六朝之綺麗，乃其餘波，不可少也。後賢繼作，前代義例，兼而有之；然歷代各有清規，非必一途之拘也。舊例、清規皆法也，儒家誰不有之？而妙繇心悟。余從弱歲，已極力於此，則永懷江左之逸，而不能無病於之鄴中之奇。病猶歉也，蓋江左諸公，猶之騄驥，無非良馬；乃曹家父子，如麒麟又帶好兒，此其獨擅之奇也。予之疲心於此，自信車輪已斲；而兒懶失學，堂構仍虧，能如曹家父子乎？雖《潛夫》有《論》，幼婦有碑，莫爲繼述，皆虛謾耳，此予所病於鄴中者也。「緣情」用陸機語，謂作詩也。詩緣情生，止以自慰其漂蕩；而抱疾屢遷，又自疏其漂蕩也。自「經濟慚長策」至「秋水憶皇陂」，皆敍其漂蕩之實與其漂蕩之故，而結以「不敢要佳句，愁來賦別離」，別離乃漂蕩之異名。而「緣情慰漂蕩」乃後半篇之總括也。◯「鬱鬱星辰劍」，其鋒藏也；「蒼蒼雲雨池」，其龍潛也。皆公自況也。

吾宗 4781 PDF316,PDF4.78
吾宗老孫子。質樸古人風。耕鑿安時論。衣冠與世同。在家常早起。憂國願年豐。語及君臣際。經書滿腹中。

公自注：「衞倉曹崇簡。」是嘗仕爲小官，非村氓也；但性行質朴耳。後六句總是狀出一箇「質朴古人」。三四美其安時處順；五六美其勤生憂國。語及君臣，則援經引書，滿腹學問；蓋有愛君自靖之心，而未必盡適於用，眞質朴古人行徑也。

第五弟豐獨在江左近三四載寂無消息覓使寄此二首 4718 PDF316,PDF4.79
亂後嗟吾在。羈栖見汝難。草黃騏驥病。沙晚鶺鴒寒。楚設關城險。吳吞水府寬。十年朝夕淚。衣袖不曾乾。聞汝依山寺。杭州定越州。風塵淹別日。江漢失清秋。影著啼猿樹。魂飄結蜃樓。明年下春水。東盡白雲求。

起句「嗟」字連下作一句讀。◯「楚設關城」，防盜也，見己難去；「吳吞水府」，泛舟便也，見弟未易尋。◯「江漢失清秋」，謂今秋已蹉過不得往矣，須「明年下春水」以求之，前後相應。◯五六俱就己說，言影滯於此，魂馳於彼。趙注就弟說，則杭、越猿少，不聞其啼；「魂飄」亦不相應。

*送李功曹之荆州 4180 PDF316
曾聞宋玉宅。每欲到荆州。此地生涯晚。遙悲水國秋。孤城一柱觀。落日九江流。使者雖光彩。青楓遠自愁。

邵云：「阮籍詩：『上有楓樹林，遠望令人悲。』」

*送田四弟歸夔州柏中丞命起居江陵節度陽城郡王衛公幕 5042 PDF316,PDF4.79
離筵罷多酒。起地發寒塘。回首中丞座。馳牋異姓王。燕辭楓樹日。雁度麥城霜。空醉山翁酒。遙憐似葛強。

「起地」無謂，當是「起柁」之誤。四弟先歸夔，故云「回首中丞座」。「燕辭」、「雁度」紀其時。江陵有習池，故用山翁事；山翁當指衞王。向來獨酌，故云「空醉」；今有田四入幕，可當葛強，而由公言之，故云「遙憐」。
PDF4.163
「離筵罷多酒」，見餞送之盛。時必八月，是月玄鳥歸，鴻雁來，五六正紀其時，蓋分頂三四。「楓樹」對「麥城」，當是夔州地名，如《秋興》所云「楓樹林」是也。麥城在當陽縣，屬荆門州，在江陵；蓋以燕雁比田四往來不爽其期也。

解悶十二首 4940 PDF317,PDF4.80
草閣柴扉星散居。浪翻江黑雨飛初。山禽引子哺紅果。溪友得錢留白魚。商胡離別下揚州。憶上西陵故驛樓。爲問淮南米貴賤。老夫乘興欲東流。一辭故國十經秋。每見秋瓜憶故丘。今日南湖采薇蕨。何人爲覓鄭瓜州。沈范早知何水部。曹劉不待薛郎中。獨當省署開文苑。兼泛滄浪學釣翁。李陵蘇武是吾師。孟子論文更不疑。一飯未曾留俗客。數篇今見古人詩。復憶襄陽孟浩然。清詩句句盡堪傳。卽今耆舊無新語。漫釣槎頭縮項鯿。陶冶性靈在底物。新詩改罷自長吟。孰知二謝將能事。頗學陰何苦用心。不見高人王右丞。藍田丘壑漫寒藤。最傳秀句寰區滿。未絕風流相國能。先帝貴妃今寂寞。荔枝還復入長安。炎方每續朱櫻獻。玉座應悲白露團。憶過瀘戎摘荔枝。青楓隱映石逶迤。京中舊見君顏色。紅顆酸甜只自知。翠瓜碧李沉玉甃。赤梨蒲萄寒露成。可憐先不異枝蔓。此物娟娟長遠生。側生野岸及江浦。不熟丹宮滿玉壺。雲壑布衣鮐背死。勞人害馬翠眉須。

非詩能解悶；謂當悶時，隨意所至，吟爲短章以自消遣耳。
「陶冶性靈」乃此公實得語，然非「用心」不可。尼師深戒「無所用心」，亦爲性靈計耳。「改罷長吟」，此用心之所得；得詩之趣，斯得詩之益矣。◯公謂李白佳句似陰鏗，論者謂公有不滿白之意，試讀此詩，豈其然乎？
今涪州有荔枝園，相傳貴妃所云「一騎紅塵」者出此。今讀公詩，乃知出瀘、戎者是。公年與相及，必不妄。然已「無顏色」，涪去京更遠，能神輸鬼運乎？
「翠瓜」、「側生」二首，吾終不解。

哭王彭州掄 4184 PDF317,PDF4.81
執友驚淪沒。斯人已寂寥。新文生沈謝。異骨降松喬。北部初高選。東堂早見招。蛟龍纏倚劍。鸞鳳夾吹簫。歷職漢庭久。中年胡馬驕。兵戈闇兩觀。寵辱事三朝。蜀路江干窄。彭門地里遙。解龜生碧草。諫獵阻清霄。頃壯戎麾出。叨陪幕府要。將軍臨氣候。猛士塞風飆。井漏泉誰汲。烽疏火不燒。前籌自多暇。隱几接終朝。翠石俄雙表。寒松竟後凋。贈詩焉敢墜。染翰欲無聊。再哭經過罷。離魂去住銷。之官方玉折。寄葬與萍漂。曠望渥洼道。霏微河漢橋。夫人先卽世。令子各清標。巫峽長雲雨。秦城近斗杓。馮唐毛髮白。歸興日蕭蕭。

前云「異骨降松喬」，後云「寒松竟後凋」，掄蓋以壽考終者，且有令子，故公哭之而不甚悲，直以執友云亡，不能忘情耳。◯「東堂早見招」，當是招王爲婿，觀下「鸞鳳夾吹簫」可見，但不知爲誰家婿耳。「東堂」或「東牀」之誤。◯「兵戈聞兩觀」，謂安、史被兩觀之誅。◯「寵辱事三朝」，謂歷仕三朝而有寵有辱。如「解龜」、「阻諫」，辱也；「戎麾」、「幕府」，寵也。「解龜」謂罷官，註謂：「官滿解印。」誤。◯「將軍臨氣候」，將軍謂幕府主人。得公參謀，故將軍按氣候以臨戎；而壯士奮勇，拒塞風飈，井泉罷汲，烽火不燒，皆王之功也。◯「翠石俄雙表」，當是墓前華表。王蓋卒於官，故用「俄」字。「渥洼」二句，謂永無會期矣。註誤。
PDF4.168
邵云：「欲無聊」，公自謂也。晁建中僻居山林，經年不識車馬，養成懶散，或答親友書，亦無聊染翰，誰復著書耶？

覆舟二首 3885 PDF318,PDF4.83
巫峽盤渦曉。黔陽貢物秋。丹砂同隕石。翠羽共沉舟。羈使空斜景。龍居閟積流。篙工幸不溺。俄頃逐輕鷗。竹宮時望拜。桂館或求仙。姹女凌波日。神光照夜年。徒聞斬蛟劍。無復爨犀船。使者隨秋色。迢迢獨上天。

貢舟沉於巫峽；而貢物來自黔陽。◯「空斜景」則無影，蓋已棲龍宮而閟於積流，不忍言其溺死也。
山谷云：「『竹宮』、『桂館』皆諷玄宗好神仙。」然詳語意，乃目擊，非追賦。大抵丹砂之貢，始於玄宗求仙時，至後代而遵之不改。故公引竹宮、桂館事以譏玄宗之妄冀長生，而遺害未已。然帝未必上天，而使者則「乘秋色」而「上天」矣。◯「姹女凌波日」，按唐詩：「謝氏海邊逢姹女。」註曰：「謝端於南海上得大螺，中有美女，曰：『我天漢中白水素女；天矜卿貧，令我爲卿妻。』」公之姹女本此，而兼用《洛神賦》「凌波」語，總謂水神耳。

峽口二首 4224 PDF318,PDF4.84
峽口大江間。西南控百蠻。城攲連粉堞。岸斷更青山。開闢多天險。防隅一水關。亂離聞鼓角。秋氣動衰顏。時清關失險。世亂戟如林。去矣英雄事。荒哉割據心。蘆花留客晚。楓樹坐猿深。疲苶煩親故。諸侯數賜金。

「城攲連粉堞」，謂城有攲者，連粉堞並攲。然岸已斷，又有青山限之。所以開闢以來，此當天險；而防隅置一水關也。似卽上牢關；下牢在峽州。◯「時清關失險」，謂關不設禁也。故前《寄弟》詩云：「楚設關城險。」知其防盜。讀「荒哉割據心」，知前《白帝城》諸詩，必不以英雄許之；余謂乃哂之，非刻論也。「蘆花」一聯，有久淹無聊之思，故反厭「諸侯賜金」之煩也。

秋風二首 4686 PDF319,PDF4.85
秋風淅淅吹巫山。上牢下牢修水關。吳檣楚柁牽百丈。暖向神都寒未還。要路何日罷長戟。戰自青羌連百蠻。中巴不曾消息好。暝傳戍鼓長雲間。秋風淅淅吹我衣。東流之外西日微。天清小城搗練急。石古細路行人稀。不知明月爲誰好。早晚孤帆他夜歸。會將白髮倚庭樹。故園池臺今是非。

秋風二章，蓋倣漢武《秋風辭》也。秋風帶殺，以之比盜；而逼近「巫山」，故「修水關」以防之。註謂修關必在秋時，誤矣。「神都」洛陽也。運船暖去而寒未還，必以亂故。青羌乃吐蕃；白蠻去中巴爲近。故消息不好，而戍鼓夜傳於長雲間也。巫山之人，寧得高枕耶？◯「自青羌連白蠻」，則戰場廣矣。
次章：秋風吹我衣，用《歸去來辭》「風飄飄而吹衣」語。巫山不可居而思歸矣。水東流，日西墜，固是卽景，亦歎年華逝波而桑楡景迫也。搗練方急，行人漸稀，明月雖好，看者誰人！早晚當命孤帆，他夜乘月歸矣。歸則擬將白髮倚樹，若淵明之眄庭柯、撫孤松；而故園經亂，恐池臺已非，無樹可倚，白髮老人，將安歸耶？意極情悲，令人悽絕！.
青羌余初謂當與中巴近，後讀公詩：「西歷青羌坂，南留白帝城。」自注云：「頃歲自秦涉隴，從同谷縣出遊蜀，留滯巫山。」知青羌在秦、隴間，舊註謂吐谷渾者是已。蓋羌、渾俱近隴西，羌則吐蕃也。

西閣二首 3873 PDF320,PDF4.87
巫山小搖落。碧色見松林。百鳥各相命。孤雲無自心。層軒俯江壁。要路亦高深。朱紱猶紗帽。新詩近玉琴。功名不早立。衰病謝知音。哀世非王粲。終然學越吟。懶心似江水。日夜向滄洲。不道含香賤。其如鑷白休。經過凋碧柳。蕭索倚朱樓。畢娶何時竟。消中得自由。豪華看古往。服食寄冥搜。詩盡人間興。兼須入海求。

「小搖落」，秋盡日也。公後有《九月三十日》詩云：「悲秋向夕終。」末云：「年年小搖落，不與故園同。」可證。「鳥相命」，語有自來，而加一「各」字，便青出於藍；蓋燕與燕語，雀與雀喧，各私其黨。而身似「孤雲」，或去或留，自家做主不得。古詩：「入門各自媚，誰肯相爲言。」意正相似，悲在言外，故妙。◯「要路亦高深」難解，似謂巫山當楚、蜀之衝，是爲要路，而亦高亦深，天設城池，寓內盡亂，而此處猶可稍安也。◯「紗帽」，隱者之服，公詩「管寧紗帽淨」可證。◯「玉琴」，其聲清而悲也。◯「哀世非王粲」，言以粲之哀，世爲非也。粲賦越吟，蓋如莊舄之思歸，而予豈終然學越吟乎？然公實哀世，公實思歸，反言而悲更甚。
心懶於仕，故如水向滄洲；然實以老故，「鑷白休」言老也。◯「鑷白」，註引鬱林事而意不同，髮初白猶可鑷，白盡則休矣。◯「經過凋碧柳」，言初因還鄕而經過於此，不意久住而柳亦凋也。「朱樓」，西閣也。「消中得自由」，言不得自繇也。◯「豪華看古往」，石火電光耳。求長年者需服食，我之服食，寄之「冥搜」。吟詩得趣，與遊仙何異，且骨易朽而詩不朽也；故人間情景凡可入詩者，搜剔已盡，兼須入海以求之耳。公之好詩，眞與尼師之志學無異，其爲詩聖，非偶然也！末句有蹈海之思，公詩屢見。

*社日二首 5001 PDF320,PDF4.89
九農成德業。百祀發光輝。報效神如在。馨香舊不違。南翁巴曲醉。北雁塞聲微。尙想東方朔。詼諧割肉歸。陳平亦分肉。太史竟論功。今日江南老。他時渭北童。歡娛看絕塞。涕淚落秋風。鴛鷺迴金闕。誰憐病峽中。

社自社，伏自伏；社亦分肉，公借東方朔事耳。若以社爲伏，則「九農成業」、「北塞雁聲」說不去矣。社在八月，而《月令》鴻雁來。◯「馨香舊不違」，謂己往時如此。「南翁」亦公自謂。「雁聲微」，無家信也。想方朔之割肉，歎己不得分肉於朝也。
太史公論陳平云：「割肉俎上時，意已宏遠矣。」又云：「以功名終，稱賢相。」所謂「太史論功」也。注引陸機語，大謬。◯三四言今日江南之老，卽當時渭北之孺子；而功業不如陳平，所以看絕塞之歡娛，而私爲涕淚也。◯「鴛鷺迴金闕」，謂廷臣分肉而歸也。
PDF4.164
《代醉編》云：「《史記》：秦德公始作伏祠社，乃同日也。至漢方有春秋二社，與伏分。」然則社日詩借用伏日事，有自來矣。

江月 3927 PDF321,PDF4.90
江月光於水。高樓思殺人。天邊長作客。老去一霑巾。玉露團清影。銀河沒半輪。誰家挑錦字。滅燭翠眉嚬。

江中月影也。江月發光於水，倒影入樓，樓上之人，眞堪思殺。不言愁而言思者，愁從思起也。所思者何？天邊作客，已不可堪，況客之長久，至於老去而不還，能無一霑巾乎！蓋恐客死於路也。又言月光至秋最爲清切，玉露團於清影，銀河沒於半輪。「團」謂露珠之圓也，月明則露濃也。「沒」，隱也，月止半輪，銀河已隱，不待其圓也。當此之際，唯羈人與離婦最苦；故公又思及「挑錦」之婦，欲寄其夫，而對此明月，懶拈針線，因滅燭而自嚬其翠眉，一腔心事，有不可告人者，與己之霑巾同也。高樓卽所居水閣。

吹笛 3943 PDF321,PDF4.90
吹笛秋山風月清。誰家巧作斷腸聲。風飄律呂相和切。月傍關山幾處明。胡騎中宵堪北走。武陵一曲想南征。故園楊柳今搖落。何得愁中卻盡生。

何大復云：「此詩起結皆可作唐人絕唱，而末出一聯甚可恨。」余謂引劉琨、馬援事以形容其聲之悲，有何可恨？且使事融洽，妙甚。
PDF4.164
三四頂「風月」來；五六頂「斷腸」來。束語說到自家；而「楊柳搖落」亦根「秋風」，「愁中」亦根「斷腸」，此章乃詩律之最細者。

孤雁 4997 PDF322,PDF4.91
孤雁不飲啄。飛鳴聲念羣。誰憐一片影。相失萬重雲。望盡似猶見。哀多如更聞。野鴉無意緒。鳴噪自紛紛。

三四寫雁之孤到極處；五六寫孤雁之念羣到極處。然開首說「不飲啄」三字更可憐，公必有爲而作，孤雁以自況也。◯鍾云：「將孤雁說作一極有交情，極不妄交人。」

遣愁 3935 PDF322,PDF4.91
養拙蓬爲戶。茫茫何所開。江通神女館。地隔望鄕臺。漸惜容顏老。無由弟妹來。兵戈與人事。回首一悲哀。

公詩云：「蓬門今始爲君開。」知門非相知至則不開。云「何所開」，則相知絕矣。可悲！

*夔府書懷四十韻 4161 PDF322,PDF4.92
昔罷河西尉。初興薊北師。不才名位晚。敢恨省郎遲。扈聖崆峒日。端居灩澦時。萍流仍汲引。樗散尙恩慈。遂阻雲臺宿。常懷湛露詩。翠華森遠矣。白首颯淒其。拙被林泉滯。生逢酒賦欺。文園終寂寞。漢閣自磷緇。病隔君臣議。慚紆德澤私。揚鑣驚主辱。拔劍撥年衰。社稷經綸地。風雲際會期。血流紛在眼。涕灑亂交頤。四瀆樓船泛。中原鼓角悲。賊壕連白翟。戰瓦落丹墀。先帝嚴靈寢。宗臣切受遺。恆山猶突騎。遼海競張旗。田父嗟膠漆。行人避蒺藜。總戎存大體。降將飾卑詞。楚貢何年絕。堯封舊俗疑。長吁翻北寇。一望卷西夷。不必陪玄圃。超然待具茨。凶兵鑄農器。講殿闢書帷。廟算高難測。天憂實在茲。形容眞潦倒。答效莫支持。使者分王命。羣公各典司。恐乖均賦斂。不似問瘡痍。萬里煩供給。孤城最怨思。綠林寧小患。雲夢欲難追。卽事須嘗膽。蒼生可察眉。議堂猶集鳳。正觀是元龜。處處喧飛檄。家家急競錐。蕭車安不定。蜀使下何之。釣瀨疏墳籍。耕巖進弈棊。地蒸餘破扇。冬暖更纖絺。豺遘哀登楚。麟傷泣象尼。衣冠迷適越。藻繪憶遊睢。賞月延秋桂。傾陽逐露葵。大庭終反樸。京觀且僵尸。高枕虛眠晝。哀歌欲和誰。南宮載勳業。凡百愼交綏。

此詩細玩始得其條理，分作四節。第一節自首至「拔劍撥年衰」。自敍感君之恩，圖報之切；而歸宿於「揚鑣」二句。憂主之辱，惜年之衰，正公本懷，而此二句又一篇之骨也。二節自「社稷經綸」至「望卷西夷」。蓋傷時之亂，而直窮病根，在「總戎」、「降將」二語。「存大體」，譏其討賊之不嚴也；致降將止「飾虛詞」，負固日甚，唐之終於不振，以至於亡，病皆坐此。三節自「不必陪玄圃」至「蜀使下何之」。痛當時以用兵而重斂，致民窮盜起，貽害無極。所吃緊在「凶兵」、「講殿」二語，乃救時之急著也。四節自「釣瀨疏墳」起至末。自悲所遭之窮，而屬望當事者。歸重於「愼交綏」，蓋隱語也。《左傳》：秦、晉出戰，交綏。注謂不相爭而兩退也。兩退者，秦之謀也。秦兵將遁，詐使行人請明日相見；臾騈知之，欲薄諸河，竟沮於趙穿以致失事，由秦人用士會之謀也。想爾時當事之人，有好勇而狂如趙穿，而又有我之叛人爲賊謀如士會者。故微言之，待人之自悟也。◯「省郎已遲」，又復「端居灩澦」，所以有「白首淒其」之悲。◯「酒賦」公所深嗜，何云「逢」、「欺」？此省愆語，因「寂寞」、「磷緇」，而想其受累不少也。◯「揚鑣」、「拔劍」一聯眞驚人語，憤激悲壯，必非取給於脣吻者。◯「社稷」、「風雲」語，蓋以起下，謂居此地、際此期，不能乘機會以展經綸，致有下文所言之亂；「血流」、「涕泗」，正爲是也。◯「四瀆」分布中國，此泛「樓船」，見無地非兵也；連下四句，追敍肅宗時事。◯「先帝嚴靈寢」，謂肅宗初崩時，「宗臣」如李、郭輩皆在，故云「切受遺」。代宗初立，佐以宗臣，宜有一番振刷。而「突騎」曰「猶」，則如故也，「張旗」曰「競」，則轉甚也。◯「嗟膠漆」恐有誤字。◯「總戎」必指宦官專兵權，如魚朝恩輩；云「存大體」，微詞也。繼以貢絕、壤削，虜夷交訌，誰實爲之？則微而顯矣！眞史筆也。北虜昔順今寇，故曰「翻」；西夷傾國而來，故曰「卷」。◯「待具茨」，自比馬童以待黃帝之問，而對之以銷兵、開講二語也。「廟算」不然，故日「高難測」；然杞人憂天，實在茲耳。◯夔府孤城，舉近以該遠；綠林是已然事，小患不除，大亂必起，雖車駕親征，而往事不可追矣。「蒼生察眉」，謂不可使有蹙頞之狀也。◯貞觀之政，不出銷兵、開講，而議堂不用，故「飛檄」、「競錐」，此正廟算之不可測者。「蕭車」二語，申言「雲夢之難追」也。◯「釣瀨」、「耕巖」，而墳籍疏、弈棊進，則已無意於人世矣。然見傾陽之葵，猶有轉亂爲治之想；因致囑當事有志雲臺之業者，蓋功不必自己出也。
PDF4.162
「賞月」、「傾陽」一聯，用意沉著。蓋中秋賞月則延賓，今無賓可延，則延月中之桂，與爲賓主，狀羈孤之極也；「露葵」，朝葵也，朝陽一出，葵已傾向，其急如此；而吾急君之念，與之競逐，狀憂君之至也。舊註「嚴靈寢」、「切受遺」、「總戎」謂代宗，「綠林」、「雲夢」指荆、楚。俱誤。余箋業已改正，觀者詳之。「哀歌欲和誰」，謂我哀歌而欲和者誰也。
PDF4.169
邵云：「田父嗟膠漆」，膠漆所以爲弓，言誅求之多，故田父嗟怨也。亦牽強。兵器有鐵蒺藜，所以禦馬。所在布蒺藜，而行人避之也。此或是。

十六夜翫月 5010 PDF324,PDF4.96
舊挹金波爽。皆傳玉露秋。關山隨地闊。河漢近人流。谷口樵歸唱。孤城笛起愁。巴童渾不寢。半夜有行舟。

舊聞金波語而欲挹其爽，皆傳玉露秋可以當之。中秋前白露，後寒露，故有是名。此時兩間遊氣俱斂，故關山隨地而闊，河漢近人而流，金波之爽，無如此時。後四句一時聞見，亦月明故。

贈李十五丈別 3726 PDF324,PDF4.97
峽人鳥獸居。其室附層巓。下臨不測江。中有萬里船。多病紛倚薄。少留改歲年。絕域誰慰懷。開顏喜名賢。孤陋忝末親。等級敢比肩。人生意氣合。相與襟袂連。一日兩遣僕。三日一共筵。揚論展寸心。壯筆過飛泉。玄成美價存。子山舊業傳。不聞八尺軀。常受眾目憐。且爲辛苦行。蓋被生事牽。北迴白帝棹。南入黔陽天。汧公制方隅。迥出諸侯先。封內如太古。時危獨蕭然。清高金莖露。正直朱絲絃。昔在堯四岳。今之黃潁川。于邁恨不同。所思無由宣。山深水增波。解榻秋露懸。客遊雖云久。主要月再圓。晨集風渚亭。醉操雲嶠篇。丈夫貴知己。歡罷念歸旋。

詩云「南入黔陽天」，則汧公當鎭南方；而註云爲江西觀察，此因「解榻」用陳蕃事而誤也。不然，黔陽豈豫章路耶？「亦思月再圓」連下讀。「風渚亭」當在江陵，公蓋欲下荆州與之會也。

送覃二判官 5586 PDF325,PDF4.97
先帝弓劍遠。小臣餘此生。蹉跎病江漢。不復謁承明。餞爾白頭日。永懷丹鳳城。遲遲戀屈宋。渺渺臥荆衡。魂斷航舸失。天寒沙水清。肺肝若稍愈。亦上赤霄行。

云「病江漢」，當下荆州後作。◯公本病肺，而云「肺肝稍愈」，因肺及肝，豈非累句？

江上 3930 PDF325,PDF4.97
江上日多雨。蕭蕭荆楚秋。高風下木葉。永夜攬貂裘。勳業頻看鏡。行藏獨倚樓。時危思報主。衰謝不能休。

此亦荆州作。趙云：五言勳業未成而憂身之易老；六言行藏未定而惜無人與謀。逢時之危，思報主恩，故身雖老而志不能休耳。結乃說破一篇之意。則當此景此時，臥不安寢者，非兒女子之情也。

戲寄崔評事表姪蘇五表弟韋大少府諸姪 5122 PDF325,PDF4.98
隱豹深愁雨。潛龍故起雲。泥多仍徑曲。心醉阻賢羣。忍待江山麗。還披鮑謝文。高樓憶疏豁。秋興坐氛氳。

「隱豹」公自謂，「潛龍」謂諸子，所以爲戲。「忍待江山麗」，謂隱忍以待天晴也。

西閣雨望 3870 PDF325,PDF4.98
樓雨霑雲幔。山寒著水城。徑添沙面出。湍減石稜生。菊蕊淒疏放。松林駐遠情。滂沱朱檻濕。萬慮倚簷楹。

「山寒著水城」，語奇。中二聯乃望中所見。「淒疏放」、「駐遠情」，皆無中生有。而最妙在結語，濕朱檻者雨也，滂沱如羈客之淚，故知萬慮不離簷楹耳。慮多故淚多。

晚晴吳郎見過北舍 5061 PDF325,PDF4.99
圃畦新雨潤。愧子廢鉏來。竹杖交頭拄。柴扉掃徑開。欲栖羣鳥亂。未去小童催。明日重陽酒。相迎自醱醅。

新雨正宜治圃，乃廢鉏而來，見其高雅。「柴扉隔徑」，見吳爲比鄰；他本作「掃徑」，便無味。欲栖之鳥已亂而未去，致小童之催，則意氣之洽可知。亦見其居之近，爲「隔徑」無疑矣。意氣相期，故有明日之約。

九日諸人集於林 3937 PDF326,PDF4.99
九日明朝是。相要舊俗非。老翁難早出。賢客幸知歸。舊采黃花賸。新梳白髮微。漫看年少樂。忍淚已霑衣。

旣已九日，而云「九日明朝是」者，謂九日在明朝，而先期相要，舊俗以爲非，謂須不要而集也。題云集於林，正不要而集者，故云：老翁難於早出，不能親要，幸賢客自知歸也。又云：昨已采菊，今有多餘；但向不梳頭，今逢節始梳，亦於客至而後梳，眞老態甚眞。諸人如吳郎輩必皆年少，故有落句。◯此詩明是口頭語。

夜 3785 PDF326,PDF4.100
露下天高秋水清。空山獨夜旅魂驚。疏燈自照孤帆宿。新月猶懸雙杵鳴。南菊再逢人臥病。北書不至雁無情。步簷倚仗看牛斗。銀漢遙應接鳳城。

今本多作「秋氣清」，而《演義》舊本作「秋水清」，當從之。公此詩蓋作於西閣者，故云「空山獨夜旅魂驚」。而「自照孤帆宿」者，客舟也，根「秋水」來。蓋從閣上見之客舟多，故見疏燈皆自照孤帆而宿；若雙杵則鳴於空山者也。「步蟾」，用修云：「古本作『步檐』。」是。蓋閣上之檐。而「倚杖」以「看牛斗」，所謂「依北斗望京華」也。然唯「銀漢」能接「鳳城」，人亦安能飛度耶？若「孤帆宿」作公自謂，則旣宿而又看斗牛，說不通矣。公亦欲出峽，猶未登舟，故云「自照」。

秋日寄題鄭監湖上亭三首 3947 PDF326,PDF4.101
碧草違春意。沅湘萬里秋。池要山簡馬。月淨庾公樓。磨滅餘篇翰。平生一釣舟。高唐寒浪減。髣髴識昭丘。新作湖邊宅。還聞賓客過。自須開竹徑。誰道避雲蘿。官序潘生拙。才名賈傅多。捨舟應轉地。鄰接意如何。暫阻蓬萊閣。終爲江海人。揮金應物理。拖玉豈吾身。羹煮秋蓴滑。杯迎露菊新。賦詩分氣象。佳句莫頻頻。

「碧草違春意」，似用「春草碧色」語，而以沅、湘當南浦也。三四謂鄭；五六自謂。高唐觀名，宋玉爲襄王作賦者，當近巫山。因「高唐浪減」而彷彿識昭丘，蓋楚襄祖墓，而鄭監所居也。
「賓客過」用鄭當時好客事。「誰道避雲蘿」，不解，豈謂己今爲雲蘿中人，而逆知其不相避耶？「潘生」自謂；「賈誼」謂鄭。
「暫住蓬萊閣」，乃公自謂。註謂鄭監，則「拖玉」說不去矣。「揮金」句因囊中無金而云然。「拖玉」句言吾身無此福分也；又承上章卜鄰來，但當與子煮蓴飲菊，相與賦詩，幸分我以氣象，而佳句莫使頻頻，使我不得追隨也。蓋戲之也。

秋興八首 3789 PDF327,PDF4.103
玉露凋傷楓樹林。巫山巫峽氣蕭森。江間波浪兼天涌。塞上風雲接地陰。叢菊兩開他日淚。孤舟一繫故園心。寒衣處處催刀尺。白帝城高急暮砧。夔府孤城落日斜。每依北斗望京華。聽猿實下三聲淚。奉使虛隨八月槎。畫省香爐違伏枕。山樓粉堞隱悲笳。請看石上藤蘿月。已映洲前蘆荻花。千家山郭靜朝暉。日日江樓坐翠微。信宿漁人還泛泛。清秋燕子故飛飛。匡衡抗疏功名薄。劉向傳經心事違。同學少年多不賤。五陵衣馬自輕肥。聞道長安似弈棊。百年世事不勝悲。王侯第宅皆新主。文武衣冠異昔時。直北關山金鼓振。征西車馬羽書遲。魚龍寂寞秋江冷。故國平居有所思。蓬萊宮闕對南山。承露金莖霄漢間。西望瑤池降王母。東來紫氣滿函關。雲移雉尾開宮扇。日繞龍鱗識聖顏。一臥滄江驚歲晚。幾迴青瑣點朝班。瞿塘峽口曲江頭。萬里風煙接素秋。花萼夾城通御氣。芙蓉小苑入邊愁。珠簾繡柱圍黃鵠。錦纜牙檣起白鷗。回首可憐歌舞地。秦中自古帝王州。昆明池水漢時功。武帝旌旗在眼中。織女機絲虛夜月。石鯨鱗甲動秋風。波漂菰米沉雲黑。露冷蓮房墜粉紅。關塞極天唯鳥道。江湖滿地一漁翁。昆吾御宿自逶迤。紫閣峯陰入渼陂。香稻啄餘鸚鵡粒。碧梧栖老鳳凰枝。佳人拾翠春相問。仙侶同舟晚更移。綵筆昔曾干氣象。白頭吟望苦低垂。

語云：「秋士悲。」秋原易悲，而公之情事，有許多可悲者，而感秋景以生情。第一首乃後來七首之發端，乃《三百篇》之所謂興也。秋景可悲，盡於蕭森；而蕭森起於凋傷，凋傷則巫山、巫峽皆蕭森矣。但見巫峽江間，波浪則兼天而湧；巫山塞上，風雲則接地皆陰。塞乎天地，皆蕭森之氣矣。乃山上則叢菊兩開，而他日之淚，至今不乾也；江中則孤舟一繫，而故園之心，結而不解也。前聯言景，後聯言情；而情不可極，後七首皆胞孕於兩言中也。又約言之，則「故園心」三字盡之矣。況秋風戒寒，衣須早備，刀尺催而砧聲急，耳之所聞，合於目之所見，而故園之思彌切矣。
其二：「望京華」正故園所在也。望而不得，奚能不悲？「猿鳴三聲淚沾裳」，古語也；今則實矣。公亦以乘槎爲張騫事，故云「奉使八月槎」。來不失期，今則虛矣。公雖不奉使，然朝廷授以省郎，而踰期不赴，與奉使不歸同也。公不赴任，實以病故，是「畫省香爐」，因「伏枕」而「違」也。夫然，故不但聞猿鳴而下淚，抑聞悲笳而自隱矣。「隱」猶「痛」也。不特此耳，頃方日斜，又見月出，纔臨石上，又映蘆洲；歲月如流，老將至而功不建，能無悲乎！◯「悲笳」因有兵亂，公詩「悲笳數聲動」云云，可證。
其三：公在江樓，暮亦坐，朝亦坐。前章言暮，此章言朝，承上言光陰迅速，而日坐江樓，對翠微，良可歎也！故漁舟之泛，燕子之飛，此人情、物情之各適，而以愁人觀之，反覺可厭。曰「還」、曰「故」，厭之也。因自發心事：欲效忠於朝，如匡衡之抗疏，則功名分薄，謂爲拾遺而直言被斥也；承貽謀於家，如劉向之傳經，而心事相違。按《劉向傳》：初徵向受《穀梁》，又講論《五經》於石渠。後子歆，亦受《穀梁》，領《五經》，卒傳前業。而公弗克丕承厥祖也。且追論當初，同學少年往往有去而爲尊官者，止是輕裘肥馬，貪一時之光榮，而忘社稷之長計，其誤國可勝道哉！故有下章。
其四：遂及國家之變。則長安一破於祿山，再亂於朱泚，三陷於吐蕃，如弈棋之迭爲勝負，而百年世事，有不勝悲者！王侯奔竄，第宅皆新主矣；軍功濫進，衣冠異昔時矣。北憂回紇，西困吐蕃，俱可悲也。今魚龍寂，秋江冷，皆足增悲，而不能不思故國之平居也。蓋思平居而致亂之故可得而言矣。
其五：極言玄宗當豐亨豫大之時，享安富尊榮之盛。不言致亂，而亂萌於此；語若贊頌，而刺在言外。然「識聖顏」不必自謂，蓋玄宗時公未立朝也。所思於平居者如此，而今安在哉！因自歎「一臥滄江」而驚年歲之衰晚，雖幸入「青瑣」，而「點朝班」者能有幾回哉？舊注作追往事，固無意味，且於「驚歲晚」無涉。
其六：此章直承首章以來：乃結上生下，而仍歸宿於故園之思也。始但見巫峽蕭森耳，不知自峽口到曲江，相去萬里，而風煙相接，同一蕭森也。按《名勝志》：花萼樓與勤政務本樓同建於開元間，勤政樓在南，花萼在西，俱隸興慶宮。又云：夾城爲興慶宮附外郭，爲複道自大明宮潛通此宮及曲江芙蓉園。故公謂當其盛時，花萼夾城，時通御氣，敦天倫，勤國政，海內乂安，未幾而「芙蓉小苑」遂「入邊愁」，一人之身，而治亂頓異，何也？當邊愁未入之先，江上離宮，珠簾圍鵠；江間畫艦，錦纜驚鷗，曲江誠歌舞之地也！一迴首而失之，殊爲可憐！然秦中自古帝王建都之地，盛衰倚伏，安知今之亂，不轉爲他日之治？而安能已於故園之思也！按：曲江在今咸寧縣南十里，周六七里，亦名芙蓉池。漢武帝穿以爲宜春苑。其水曲折有似廣陵之江，故名。
其七與後章俱言秦中形勝。昆明池在長安西南三十里，周迴四十里。漢武將征昆明夷而穿此池以習水戰，亦前代帝王之雄略也。故首及之，而謂旌旗猶在眼中。且織女、鯨魚，鋪張偉麗，壯千載之觀；菰米、蓮房，物產豐饒，溥生民之利。予安能不思？乃劍閣危關，纔通鳥道，欲歸不得，而留滯峽中，江湖滿地，而漂泊如漁翁，與前所見之「信宿泛泛」者何異。與其漁於江湖，何如漁於昆明池耶？
其八：所思不專渼陂。按《名勝志》：御宿、昆吾傍南山而西，皆武帝所開上林苑也，方三百里。按其故基，跨今盩厔、鄠、藍田、咸寧、長安五縣之境。而渼陂在鄠，則知昆吾、御宿逶迤皆在故時上林苑中。地產香稻，鸚鵡食之有餘；林茂碧梧，鳳凰栖之至老。佳人春問，遊者眾也；仙舟晚移，樂忘歸也。非帝王之都何以有此！向嘗熟遊，爾時國家全盛，天子好文，嘗以綵筆干之，所云「獻賦蓬萊宮」是也。今時事已非，身亦白首，且吟且望，望而不得，垂首自悲而已。此詩止「仙侶同舟」一語涉渼陂，而《演義》云：「專爲渼陂而作。」誤甚。◯「香稻」二句，所重不在「鸚鵡」、「鳳凰」，非故顚倒其語，文勢自應如此；而《詩話》乃以「舞鏡鸞窺沼」擬之，眞同說夢。
《秋興八首》以第一首起興，而後七首俱發中懷；或承上，或起下，或互相發，或遙相應，總是一篇文字，拆去一章不得，單選一章不得。
PDF4.165
同學而曰少年，同學少年而曰不賤，俱有深意，人皆不曾理會。同學猶云吾輩，非同堂而學者；少年以形己之衰老；不賤以形己之賤。意謂身老且賤，故欲效忠拯世而不能；今以少年富貴，而徒事輕肥，置理亂於度外，於心安乎？公恨此輩切骨，而語意渾含不露，眞得溫柔敦厚之旨。
余謂「故園心」三字爲八首之綱，誠不易之論；然與久客思歸者不同。身本部郎，效忠有地，蓋欲歸朝宣力，以救世之亂。故第四首說到「弈棊」、「金鼓」，世亂堪悲，固以同學少年釀成之，亦借他人之過，以明己之志也。故諸詩中如「畫省香爐」、「抗疏傳經」、「青瑣朝班」、「彩筆干時」，皆發隱衷。卽「蘿月」之惜光陰，「漁翁」之歎漂泊，無非此慮，而人不覺也。◯末章「彩筆昔曾干氣象」，自余發明，才有著落，才有意致。
起來發興數語，便影時事，見喪亂凋殘景象。「故園心」三字固是八首之綱，至第四章「故國平居有所思」，讀者當另著眼；「故國思」卽「故園心」而換一「國」字，見所思非家也，國也，其意甚遠，故以「平居」二字該之，而後面四章，皆包括於其中。如：人主之荒淫，盛衰之倚伏，景物之繁華，人情之逸豫，皆足以召亂；而平居思之，已非一日，故當時綵筆上干，已有憂盛危明之思，欲爲持盈保治之計，志不得遂，而漂泊於此，人已白頭，匡時無策，止有「吟望低垂」而已。此中情事，不忍明言，不能盡言，人當自得於言外也。此八章總結。公有詩云：「自謂頗挺出，立登要路津。致君堯舜上，再使風俗淳。」此正綵筆干主之詩，而可以知其微意之所在。◯家有豐考功《秋興帖》寫「蓬萊宮闕」詩，尾自注：「仙闕」誤作「宮」。公家數世積書，有萬卷樓，豈有善本可據耶？蓋下有「宮扇」，字複，宜作「仙」。
PDF4.168
「魚龍寂寞」，張禺山引《水經》云：「魚龍以秋日爲夜。」公詩所云「寂寞」，正用此意。而用修又引以駁應《註》「魚龍川」之謬。良是。◯其六：「菰米」、「蓮房」一聯，用修引《西京雜記》云：太液池中有彫菰，紫蘀綠節，鳧雛雁子，唼喋其間。《三輔黃圖》云：宮人泛舟采蓮，爲巴人櫂歌。因笑《千家註》無引此者。然此亦謂太液池，非昆明也。老杜亦泛指池中所有，不必拘於所出。

寄柏學士林居 5110 PDF332,PDF4.111
自胡之反持干戈。天下學士亦奔波。歎彼幽栖載典籍。蕭然暴露依山阿。青山萬里靜散地。白雨一洗空垂蘿。亂代飄零余到此。古人成敗子如何。荆揚春冬異風土。巫峽日夜多雲雨。赤葉楓林百舌鳴。黃泥野岸天雞舞。盜賊縱橫甚密邇。形神寂寞甘辛苦。幾時高議排金門。各使蒼生有環堵。

換韻似應分作二章，一問一答。言自胡之反而無處不干戈，致「天下學士亦奔波」。學士正指柏公，冠以「天下」，用一「亦」字，所該廣矣。蓋柏亦以異鄕避亂，幽栖於此，猶「載典籍」以來，見其好學，故爲興歎。然曰暴露猶未得所，故又申言：萬里青山豈無靜散之地，一經盜賊，席捲如洗，止餘垂蘿。蓋盜賊無處無之，見柏亦未得安枕也。因「青山」對以「白雨」，雨白而山失其青也，故以比盜賊。又言：亂代難免飄零，故予亦到此。然古人成敗子知之熟矣，竟將如何斡旋乎？◯客居近荆、揚，風土元異；下三句正見風土之異。楓葉已赤而百舌猶鳴；「天雞」不知何鳥？總是不應舞於野岸者。風土旣異，盜賊愈多，今已密邇。此應前章「白雨」句，而「形神辛苦」應前章「暴露」句。然須學士起而立朝，然後能使蒼生各有環堵，不致奔波也。蓋濟世須用讀書人也。

詠懷古迹五首 3841 PDF332,PDF4.113
支離東北風塵際。飄泊西南天地間。三峽樓臺淹日月。五溪衣服共雲山。羯胡事主終無賴。詞客哀時且未還。庾信平生最蕭瑟。暮年詩賦動江關。搖落深知宋玉悲。風流儒雅亦吾師。悵望千秋一灑淚。蕭條異代不同時。江山故宅空文藻。雲雨荒臺豈夢思。最是楚宮俱泯滅。舟人指點到今疑。羣山萬壑赴荆門。生長明妃尙有村。一去紫臺連朔漠。獨留青塚向黃昏。畫圖省識春風面。環珮空歸月夜魂。千載琵琶作胡語。分明怨恨曲中論。蜀主窺吳幸三峽。崩年亦在永安宮。翠華想像空山裏。玉殿虛無野寺中。古廟杉松巢水鶴。歲時伏臘走村翁。武侯祠屋長鄰近。一體君臣祭祀同。諸葛大名垂宇宙。宗臣遺像肅清高。三分割據紆籌策。萬古雲霄一羽毛。伯仲之間見伊呂。指揮若定失蕭曹。運移漢祚終難復。志決身殲軍務勞。

五首各一古迹。第一首古迹不曾明說，蓋庾信宅也。借古迹以詠懷，非詠古迹也。
其一：自蜀言之，則中原皆爲東北。「支離」猶云「割裂」，不相屬也。公在巫峽，栖於西閣，故云「三峽樓臺」，而「淹日月」謂留滯多時也。「五溪衣服」猶云「左衽」，而「共雲山」謂同居也。說到羯胡，追遡其漂泊之繇。公於此自稱「詞客」，蓋將自比庾信，先用引起下句；而以己之哀時，比信之哀江南也。荆州有庾信宅，江關正指其地。公自蕭瑟，借詩以陶冶性靈，而借信以自詠己懷也。
其二：詠宋玉宅。玉悲搖落；而公云「深知」，則悲與之同也。故「悵望千秋」，爲之「灑淚」，謂玉蕭條於前代，公蕭條於今代，但不同時耳。不同時而同悲也。今故宅無主，空存文藻；楚臺亦荒，誰爲夢思？最是楚宮旣滅，而舟人過此，到今有行雲行雨之疑；知玉所存雖止文藻，而有一段靈氣行乎其間，其風流儒雅不曾死也，故吾願以爲師也。
其三：因昭君村而悲其人。昭有國色，而入宮見妬；公亦國士，而入朝見嫉。正相似也，悲昭以自悲也。「紫臺」用江淹賦中語，猶云「紫禁」。「連」今作「㜕」，締姻也。旣連朔漠，而塚獨留青，知其雖死不忘故土也。至今畫圖可識者乃其面耳，不知魂猶南歸，深夜月明，若聞環珮之聲焉。「月夜」當作「夜月」，不但對「春風」，而與夜月俱來，意味迥別。千歲猶存琵琶，猶作胡中之語，蓋寓此怨恨於曲中，而人當自解也。
PDF4.169
《通》云：時肅宗以少女寧國公主下嫁回紇，臨別之語，聞者酸心。公故借明妃之事以哀之。◯邵云：單于旣死，子達立。昭君謂達曰：「將爲漢？將爲胡？」曰：「爲胡。」於是昭君服毒而死。胡地草白，其塚獨青。記昭君事多不同，而此說又不知所出；果爾，非女中丈夫乎！
PDF4.115
其四：詠先主祠。而所以懷之，重其君臣之相契也。公時在蜀，故稱蜀主，而曰「幸」、曰「崩」，「翠華」、「玉殿」，明以正統歸之；識高於涑水氏矣。幸三峽而崩永安，直述而悲憤自見。然翠華猶可想像，玉殿猶藏佛宮，廟貌存而歲祀虔，見人心思慕，至今不忘。且武侯之祠，又相鄰近，一體君臣，祭祀同之，豈非千古盛事哉！「一體君臣」四字連讀，若解作「一體祭祀」則誤矣。
其五：又因武侯廟而詠懷。「三分割據」一聯，徐興公所疑虞、謝之說固非，而自解云：三分割據，其功甚大；武侯視之，輕若鴻毛。亦未是也。讀此詩須融會全篇，言諸葛名垂宇宙，遺像清高，此何等人品！三分割據，固費盡苦心矣，其於武侯直鴻毛等耳！何也？武侯伊、呂之儔，當時未盡其所長也。指揮若定，不數蕭、曹，割據三分，豈足道哉！直因炎運已窮，人力難挽，故恢復之志甚決，而身殲於軍務之勞，有才無命，止垂空名，良可歎也！通篇一氣呵成，宛轉呼應，五十六字多少曲折，有太史公筆力。薄宋詩者謂其帶議論，此詩非議論乎？公自許稷、契，而莫爲用之，蓋自況也。

殿中楊監見示張旭草書圖 3714 PDF334,PDF4.117
斯人已云亡。草聖祕難得。及茲煩見示。滿目一悽惻。悲風生微綃。萬里有古色。鏘鏘鳴玉動。落落羣松直。連山蟠其間。溟漲與筆力。有練實先書。臨池眞盡墨。俊拔爲之主。暮年思轉極。未知張王後。誰並百代則。嗚呼東吳精。逸氣感清識。楊公拂篋笥。舒卷忘寢食。念昔揮毫端。不獨觀酒德。

草書何以云圖，豈右軍《筆陣圖》之類乎？「鏘鏘鳴玉」四句，贊書猶贊圖也。「有練實先書」，謂素絹先書而後練；臨池必盡墨而後已，言習之勤也。「東吳精」可作旭別號。「清識」謂楊監。「不獨觀酒德」，猶莊子謂庖丁進於技也。◯「俊拔」二句乃書訣。

楊監又出畫鷹十二扇 3718 PDF334,PDF4.118
近時馮紹正。能畫鷙鳥樣。明公出此圖。無乃傳其狀。殊姿各獨立。清絕心有向。疾禁千里馬。氣敵萬人將。憶昔驪山宮。冬移含元仗。天寒大羽獵。此物神俱王。當時無凡材。百中皆用壯。粉墨形似間。識者一惆悵。干戈少暇日。眞骨老崖嶂。爲君除狡兔。會是翻韝上。

公賦鷹賦馬最多，必有會心語，人不可及，如「清絕心有向」是也。「識者一惆悵」，無限感慨！雖奇材異能，用之有時；如今干戈少有暇日，則眞骨老於崖嶂矣。「少暇日」謂主上不暇羽獵也。「爲君除狡兔」，又是一意，變化百出。◯此詩氣魄不常，蓋發興於鷹揚者也。

送殿中楊監赴蜀見相公 3721 PDF334,PDF4.119
去水絕還波。洩雲無定姿。人生在世間。聚散亦暫時。離別重相逢。偶然豈足期。送子清秋暮。風物長年悲。豪俊貴勳業。邦家頻出師。相公鎭梁益。軍事無孑遺。解榻再見今。用才復擇誰。況子已高位。爲郡得固辭。難拒供給費。愼哀漁奪私。干戈未甚息。紀綱正所持。泛舟巨石橫。登陸草露滋。山門日易夕。當念居者思。

公念窮民，發自繇衷，其語自別。亂世用兵，供給固不可缺；而有司乘之以「漁奪」，往往如是。郡守羣有司之綱，以此勗之，眞救民第一義。

孟冬 5212 PDF335,PDF4.119
殊俗還多事。方冬變所爲。破甘霜落爪。嘗稻雪翻匙。巫岫寒都薄。烏蠻瘴遠隨。終然減灘瀨。暫喜息蛟螭。

夔人殊俗，畢竟多事，令人厭之。今至初冬，似變其所爲。如：「破甘」、「嘗稻」，皆其可人意者。人事固然，風氣又別，雖寒猶淺，瘴氣遠隨，終非可居之地，故急欲出峽。豈謂至冬遂能減去灘瀨，而暫喜蛟螭之蟄耳！此詩當是初到夔之冬所作，冀以是冬下荆州也。

悶 5239 PDF335,PDF4.120
瘴癘浮三蜀。風雲暗百蠻。卷簾唯白水。隱几亦青山。猿捷長難見。鷗輕故不還。無錢從滯客。有鏡巧催顏。

白水青山，人情所適，然日日在前，反厭之矣。猿之捷，鷗之輕，便有何趣？而滯客羨之，偏難見而不還，總是悶懷所使。然客旣無錢，不得不從其滯；乃鏡中之顏，日老一日，何其巧於催人也。總爲無錢而悶，而形容悶懷，沉著有致。

雷 5232 PDF335,PDF4.120
巫峽中宵動。滄江十月雷。龍蛇不成蟄。天地劃爭迴。卻碾空山過。深蟠絕壁來。何須妬雲雨。霹靂楚王臺。

此詩史紀異。巫峽十月，中宵動雷，此十字句也。竟使龍蛇欲蟄不得，天地裂而倒翻，壯語令人駭愕。雲雨乃雷之佐也，何須妬之，而下霹靂於楚王之臺乎？「深蟠絕壁」，正起下句；時公在西閣，近楚王臺，故云「來」。◯「雲雨」用神女事。
PDF4.169
《通》云：「比號令乖失其威矣。『霹靂楚王臺』，無足警者。」

朝二首 5235 PDF336,PDF4.121
清旭楚宮南。霜空萬嶺含。野人時獨往。雲木曉相參。俊鶻無聲過。飢烏下食貪。病身終不動。搖落任江潭。浦帆晨初發。郊扉冷未開。村疏黃葉墜。野靜白鷗來。礎潤休全濕。雲晴欲半迴。巫山冬可怪。昨夜有奔雷。

「霜空」霜天也。從高望下，萬嶺森羅，野人獨往，雲木相參，曉景清絕。但上提「清旭」，似贅一「曉」字耳。日出事生，飛鳥各自有營；而病身終不能動，如依依之柳，任其搖落江潭而已。
其二：「浦帆晨發」而「郊扉未開」，猶前「病身不動」之意。而身靜心閒，觸目成趣，林疏而葉猶墜，野靜而鷗自來，亦閣中之一適也。但晨冷而夜雷，非冬令所宜，是可怪耳！「礎潤」是雷雨前之兆；「雲晴」是雷雨後之景。

南極 4231 PDF336,PDF4.122
南極青山眾。西江白谷分。古城疏落木。荒戍密寒雲。歲月蛇常見。風飈虎或聞。近身皆鳥道。殊俗自人羣。睥睨登哀柝。矛弧照夕曛。亂離多醉尉。愁殺李將軍。

白谷，卽白帝城之谷。公登《白帝城樓》詩：「白谷會深遊。」可證。「哀柝」、「蝥弧」，此時必有盜警。末用醉尉事，必有所感。◯西江至白谷而分，蓋楚、蜀之交也。

晚 5035 PDF336,PDF4.122
杖藜尋晚巷。炙背近牆暄。人見幽居僻。吾知拙養尊。朝廷問府主。耕稼學山村。歸翼飛栖定。寒燈亦閉門。

地方治亂，朝廷但問府主，非我輩事；故得學耕稼於山村，此「拙養」者之爲也。結語寫養拙行徑。

西閣夜 3879 PDF336,PDF4.123
恍惚寒山暮。逶迤白霧昏。山虛風落石。樓靜月侵門。擊柝可憐子。無衣何處村。時危關百慮。盜賊爾猶存。

「風落石」，奇在「石」字；「月侵門」，妙在「侵」字。「擊柝」、「無衣」，皆緣盜賊；村落一經盜賊，衣物俱盡，而寒夜無衣更苦，故念之。譚云：「『爾』字妙，似與盜賊商量存亡！大是玩弄。」

月圓 3904 PDF337,PDF4.123
孤月當樓滿。寒江動夜扉。委波金不定。照席綺逾依。未缺空山靜。高懸列宿稀。故園松桂發。萬里共清輝。

月照寒江，倒影注射，水搖而扉爲之動，大是畫意。「金波」拆用，寫景神奇；但「綺席」句不稱。「空山靜」，從閣上見之，夜景殊妙；但「未缺」二字不妙。

中宵 3906 PDF337,PDF4.124
西閣百尋餘。中宵步綺疏。飛星過水白。落月動沙虛。擇木知幽鳥。潛波想巨魚。親朋滿天地。兵甲少來書。

「西閣百尋餘」，高之極也。高之所見，旣與卑異；中宵所見，又與白日異。「飛星過水白」，譚云：「『過』字妙，『白』字更妙。」余謂二字有何妙，只「水」字妙。星飛於天，而夜從閣上視，忽見白影一道從水過，轉盼卽失之矣。公卽寫入詩，眞射雕手。「落月動沙虛」亦然。沙本白，而落月斜光，從閣上望，影搖沙動。靜則實而動則虛，此如以鏡取影者。「鳥擇木」、「魚潛波」，鍾云：「『知』字『想』字，不問而識其爲中宵矣。」亦影響語。不知公此時有避地遠害之思，心之所之，想及於物，知其能擇木而潛波，蓋羨之也。末句露出「兵甲」，正發其意。「親朋滿天地」，因兵甲而少來書，則兵甲亦滿天地矣。◯己以憂亂而不安寢，故羨巢鳥、潛魚。

不寐 3910 PDF337,PDF4.125
瞿塘夜水黑。城內改更籌。翳翳月沉霧。輝輝星近樓。氣衰甘少寐。心弱恨容愁。多壘滿山谷。桃源無處求。

此與前首一時之作。中宵獨步，不寐故也。「月沉」、「星輝」，更籌亦改矣。不寐本因亂故，而借「氣衰」以自解；但心力薄弱而愁緒太多，當他不過也。結語亦發本意，古人避亂於桃源，今亦化爲賊壘，無處有之矣，安所寄吾身乎！

鷗 5214 PDF338,PDF4.126
江浦寒鷗戲。無他亦自饒。卻思翻玉羽。隨意點春苗。雪暗還須浴。風生一任飄。幾羣滄海上。清影日蕭蕭。

此公借以自況。謂江浦寒鷗，若無他故，亦自饒給。卻思飛舉，亂點春苗，亦自快意。其如所遭之窮：遇雪則落，遇風則飄。亦有幾羣遠在滄海之上，自謂無患，與人無爭矣；然有忘機之鳥，無忘機之人爲之侶，「清影蕭蕭」，竟將安適哉？詩意甚明，而何大復謂全無意味，何也？

猿 5217 PDF338,PDF4.126
裊裊啼虛壁。蕭蕭挂冷枝。艱難人不免。隱見爾如知。慣習元從眾。全生或用奇。前林騰每及。父子莫相離。

「啼虛壁」、「挂冷枝」，言其身長在「隱見」之間。第三句忽露「人」字，正見借猿以比人也。言：艱難人亦不免，而爾之隱見，似有識見者。「慣習從眾」，其見也；「全生用奇」，其隱也。此其知也。且不止全生，又能全性；父子天性也，雖在「前林」，每騰而及之。父子莫肯相離，人可不如乎？人於亂世，往往父子不相保。公攜其子以避亂，而恐其不能兩全，興言及此，見其苦情矣。

黃魚 5226 PDF338,PDF4.127
日見巴東峽。黃魚出浪新。脂膏兼飼犬。長大不容身。筒桶相沿久。風雷肯爲神。泥沙卷涎沫。回首怪龍鱗。

涪州上流四十里，有黃草峽，出黃魚，大者數百斤。「兼飼犬」，則人無不食可知。但惜其長大而不能容其身耳。然筒桶取食，相沿已久，風雷囿於習俗，不肯救之矣。乃蛟龍「泥沙卷沫」，大爲人害，而風雷隨之，殊可怪也。以比善人坎軻，凶人得志，天道果無知耶！

白小 5228 PDF339,PDF4.128
白小羣分命。天然二寸魚。細微霑水族。風俗當園蔬。入肆銀花亂。傾箱雪片虛。生成猶拾卵。盡取義何如。

起來二句，仁心藹然，眞有萬物一體之思。物雖細微，同爲水族，乃俗當園蔬用之，賤也。亂肆、傾箱，取之多也。雖他魚亦以充腹，而此魚尤爲可閔也。按張平子《西京賦》云：「上無逸飛，下無遺走，攫胎拾卵，蚳蝝盡取。」公乃節取四字，謂此羣分之命，亦屬造物生成，今猶「拾卵」而「盡取」之，是何義耶？蓋十字爲句者，老杜往往有之。鍾云：「此詩精切奇妙，別具筆舌。」

麂 5219 PDF339,PDF4.129
永與清溪別。蒙將玉饌俱。無才逐仙隱。不敢恨庖廚。亂世輕全物。微聲及禍樞。衣冠兼盜賊。饕餮用斯須。

余謂此詩公以自況，蓋追詠爲拾遺時事也。「玉饌」天子所御者；若爲麂賦，何必說到此。公謂：我本山谿中人，與麂何異，過蒙聖恩，列之禁近，與玉饌並御；旣不能高蹈遠引，拜官於朝，死生予奪，唯君所制，縱使殺之，豈敢恨哉！但世亂則人情險巇，輕妬全物，偶有微隙，洗垢索瘢；如麂一發「微聲」，遂及「禍樞」，良可痛也！蓋追論當時以直言被斥也。然其被斥，原非上意。故公詩云：「移官豈至尊。」蓋爾時不但小人中傷，必有同輩擠之。故謂麂之肉幾何，而「衣冠」與「盜賊」，並用其性命，以供「斯須」之「饕餮」，何其忍耶！如此解，「蒙將」、「不敢」方有著落；而「亂世輕全物」一語，眞堪痛哭！且麂寧因亂世而被殺耶？鍾、譚極賞此詩，而鍾評首二句云：「『蒙』字可憐可笑。」譚評頷聯云：「代物引咎，妙。」如此說詩，眞同兒戲！大家作詩，寧弄猿狙以見巧耶！鍾又評結語云：「『衣冠』『盜賊』並說，笑罵得妙。」果爾，老杜又是險刻小人，前面之謙恭何爲耶？二公說詩往往如是，偶發於此。◯鍾評「無才逐仙隱」云：「讀此知世上人取禍，不得借口『高才』二字。古人看才字儘深，論道術；今人看才字淺，論伎倆。」此是名言。余以「不能」代「無才」，更覺明快。

鸚鵡 4995 PDF340,PDF4.131
鸚鵡含愁思。聰明憶別離。翠衿渾短盡。紅觜漫多知。未有開籠日。空殘舊宿枝。世人憐復損。何用羽毛奇。

公自謂親朋滿天地而鮮有眞知己，故自比於鸚鵡。謂：愛之者，必畜之籠中。每含愁思，而憶別離。翠衿短盡，羽毛傷矣；紅嘴能言，人莫之信矣。籠不得脫，而舊枝空殘。乃世人自以爲憐之也，憐之而復損其羽毛，則何用羽毛之奇耶？蓋愛人者，貴不拂其性也。

雞 5223 PDF340,PDF4.132
紀德名標五。初鳴度必三。殊方聽有異。失次曉無慚。問俗人情似。充庖爾輩堪。氣交亭育際。巫峽漏司南。

此罵巫峽人無德無信，罪可殺也。謂：雞之德有五，而鳴必三度，乃其信也；今聽此殊方之雞不然。「曉」，明也；明知其「失次」而無慙也。乃「問俗」則「人情」似之；殺食唯爾輩爲宜耳。二氣之育物皆有恆性，如「司南」之不爽，而不免「漏」於「巫峽」矣。鍾評結語云：「此詠峽中雞也。移不動。」何解？

昔遊 4110 PDF340,PDF4.132
昔者與高李。晚登單父臺。寒蕪際碣石。萬里風雲來。桑柘葉如雨。飛藿共徘徊。清霜大澤凍。禽獸有餘哀。是時倉廩實。洞達寰區開。猛士思滅胡。將帥望三台。君王無所惜。駕馭英雄材。幽燕盛用武。供給亦勞哉。吳門轉粟帛。泛海陵蓬萊。肉食三十萬。獵射起黃埃。隔河憶長眺。青歲已摧頹。不及少年日。無復故人杯。賦詩獨流涕。亂世想賢才。有能市駿骨。莫恨少龍媒。商山議得失。蜀主脫嫌猜。呂尙封國邑。傅說已鹽梅。景晏楚山深。水鶴去低回。龐公任本性。攜子臥蒼苔。

「隔河憶長眺」，謂當時隔河長眺所見，而今憶之也。蓋幽、燕在河北。「有能市駿骨，莫恨少龍媒」，何等自負！下歷數商山、蜀主四事，見君臣相遇之難也。但學龐公，「攜子臥蒼苔」而已。

寄杜位 5243 PDF341,PDF4.133
寒日經簷短。窮猿失木悲。峽中爲客恨。江上憶君時。天地身何往。風塵病敢辭。封書兩行淚。霑灑裛新詩。

「窮猿失木悲」，哀嚴武之死也。「天地身何往」，便堪流涕；旣無可往，身健無益，病亦奚辭！

*西閣三度期嚴明府同宿不到 3881 PDF341,PDF4.133
問子能來宿。今疑索故要。匣琴虛夜夜。手板自朝朝。金吼霜鐘徹。花催臘炬銷。早鳧江檻底。雙影漫飄颻。

「索故要」難解，作「索居」解，差勝。「夜夜」、「朝朝」，便見三度夜坐以待，故有「霜鐘」、「爉炬」之語；須溪「能琴」之解可笑。嚴爲明府，故用雙鳧語；「早鳧」頂「手板」句。

小至 5328 PDF341,PDF4.134
天時人事日相催。冬至陽生春又來。刺繡五紋添弱線。吹葭六琯動浮灰。岸容待臘將舒柳。山意衝寒欲放梅。雲物不殊鄕國異。教兒且覆掌中杯。

小屬陰，陰極故曰小至，不必作前一日解。《演義》云：三四言冬至陽生而人事催；五六言春又來而天時催。「覆杯」，欲盡飲之意。

縛雞行 4350 PDF341,PDF4.134
小奴縛雞向市賣。雞被縛急相喧爭。家中厭雞食蟲蟻。不知雞賣還遭烹。蟲雞於人何厚薄。吾叱奴人解其縛。雞蟲得失無了時。注目寒江倚山閣。

老杜自謂「乾坤一腐儒」，余讀此詩而笑其能自知也。公晚年溺佛，意主慈悲不殺，見雞食蟲蟻而憐之，遂命縛雞出賣。見其被縛喧爭，知其畏死，慮及賣去遭烹，遂解其縛，又將食蟲蟻矣。雞得則蟲失，蟲得則雞失，世間類者甚多，故云「無了時」。計無所出，只得「注目寒江倚山閣」而已。寫出一時情景如畫，信是詩家妙手。余又讀其《命宗文設雞柵》而不覺失笑也。費盡區處，欲使雞不食蟲，又不翻案；又欲使長幼各別，以免鬥爭。不知徒苦宗文而無濟於事也。乃譚評末句云：「慈悲中生出寂悟。」有何悟處？而說詩者云：「古人作詩，斷句輒旁入他意，最妙。」因取此篇斷句爲法，又引魯直「出門一笑大江橫」爲證。不知杜之斷句，原非旁入。師厚云：「天下之利害，當權輕重。除寇則勞民，愛民則養寇；與其養寇，孰若勞民！與其食蟲，孰若存雞！」此論聖人不易；得此解，天下無難處之事矣。始知浮屠法不可以濟世。

玉腕騮 5244 PDF342,PDF4.136
聞說荆南馬。尙書玉腕騮。頓驂飄赤汗。跼蹐顧長楸。胡虜三年入。乾坤一戰收。舉鞭如有問。欲伴習池遊。

「舉鞭有問」，問馬也；「欲伴習池遊」，代馬對也。先有「乾坤一戰收」，而功成身退，以勉衞公，非徒詠馬也。衞公節度荆南，地近習池，故用其事。乃知前卷《送田四弟赴衞公幕》云：「空醉山翁酒。」其爲衞公無疑。

*白黑二鷹 4337 PDF342,PDF4.136
雲飛玉立盡清秋。不惜奇毛恣遠遊。在野只教心力破。千人何事網羅求。一生自獵知無敵。百中爭能耻下韝。鵬礙九天須卻避。兔藏三穴莫深憂。黑鷹不省人間有。度海疑從北極來。正翮摶風超紫塞。玄冬幾夜宿陽臺。虞羅自各虛施巧。春雁同歸必見猜。萬里寒空祇一日。金眸玉爪不凡材。

二詩勝人，在氣魄雄壯宏遠，不落詠物尖巧家數。鍾云：「此題誰敢作七言律二首！」良然。◯前首起句便見力量，他人莫及。「干人」猶云「若干人」，作「千人」、「于人」俱非。「自獵」妙，「耻下韝」更妙，說鷹有品。通篇無一陪伴字句，至結語猶陡健有餘力。然詠白鷹止以「玉立」二字盡之，餘俱發其迅捷鷙猛，此蓋與黑鷹共之；故後多從黑上發，不復說其迅猛，止有「虞羅」一句，意與前首頷聯相同，此其必不可少者。至末始贊其材之不凡，此又與白鷹共之，蓋二首之總結也。

奉送蜀州柏二別駕將中丞命赴江陵起居衞尙書太夫人因示從弟行軍司馬位 4310 PDF343,PDF4.138
中丞問俗畫熊頻。愛弟傳書綵鷁新。遷轉五州防禦使。起居八座太夫人。楚宮臘送荆門水。白帝雲偸碧海春。與報惠連詩不惜。知吾斑鬢總如銀。

《演義》云：夔州爲都督府，督歸、忠、萬、涪、渝、南、夔七州。至德元載，置七州防禦使。「五」當作「七」。列侯妻稱夫人；子復爲列侯，稱太夫人。◯中丞防禦，職按州刺史之境，熊車頻出，見其勤民。◯「楚宮」、「白帝」，乃中丞所居；而「送水」、「偷春」，謂藉手以將敬者。《月令》：臘前水泉已動。而荆門之水元從巫峽來，若從楚宮送之，以當川至之祝也。白帝卽借爲西方之帝；「碧海」青帝所居，蓬萊在焉。白帝於雲間偷春以壽也；臘則春猶未到，故用「偷」字。此二句見使事之妙。且命與報惠連云：詩非所惜，須知予向來斑鬢，今已白盡，總如銀矣。

閣夜 4256 PDF343,PDF4.139
歲暮陰陽催短景。天涯霜雪霽寒宵。五更鼓角聲悲壯。三峽星河影動搖。野哭幾家聞戰伐。夷歌是處起漁樵。臥龍躍馬終黃土。人事依依漫寂寥。

歲已暮矣，陰陽迅速，又催短景，人生幾何，只此無限悲感。乃身在天涯，而霜雪初霽，寒宵孤居。人心不歡，而「鼓角聲悲」也；人心不寧，而「星河影搖」也。戰伐敗而野哭者約有千家；漁樵樂而夷歌者能有幾處？當此危亂，謂非豪傑不能拯濟。而追論往事，以臥龍而終與躍馬者同歸黃土，況我今日！若論人事，流離衰病已如此矣。「音書」謂家報。公家京師，有家報必及朝事；音書所傳亦無好消息，漫然寂寂寥寥，虛度時日，與前輩同於淪沒而已。心如懸旌，奈何不與鼓角同悲而星河共搖也！此詩全於起結著意；而向來論詩止稱「五更」一聯，倂不知其微意之所在也。「臥龍」句總爲自家才不得施、志不得展而發，非笑諸葛也。◯《蜀都賦》云：「夷歌成章。」

瀼西寒望 4268 PDF344,PDF4.140
水色含羣動。朝光切太虛。年侵頻悵望。興遠一蕭疏。猿挂時相學。鷗行炯自如。瞿塘春欲至。定卜瀼西居。

「水色」、「朝光」語，細心者能見之，然寫不出；細心者或能寫之，然解不得。「猿挂」、「鷗行」語亦然。然此詩以「興遠一蕭疏」爲之綱，水色、朝光，乃蕭疏之遠而大者；猿挂、鷗行，乃蕭疏之近而細者。「蕭疏」從「興遠」來；「興遠」又從「悵望」來。「年侵」最是苦情；「悵望」亦非樂事。乃因望頻而起興，遂有此一段光景。無邊際，無罣礙，已不能喩，而借景以發之，卽公亦不能喩諸人者。若論公之所遭，受盡無窮苦趣，而畢竟苦他不倒，恃有此也。如孤松在冰雪中，而生意長存也。

送王十六判官 4235 PDF344,PDF4.141
客下荆南盡。君今復入舟。買薪猶白帝。鳴櫓少沙頭。衡霍生春早。瀟湘共海浮。荒林庾信宅。爲仗主人留。

「鳴櫓少沙頭」，沙頭地名，在荆州，卽沙市。公詩：「鶺鴒飛急到沙頭。」同。「買薪」纔發「白帝」，「鳴櫓」少許已到「沙頭」，猶云「朝發白帝暮江陵」也。買薪開船，客行常事，註引夔俗，可笑。

不離西閣二首 4282 PDF344,PDF4.142
江柳非時發。江花冷色頻。地偏應有瘴。臘近已含春。失學從愚子。無家任老身。不知西閣意。肯別定留人。西閣從人別。人今亦故亭。江雲飄素練。石壁斷空青。滄海先迎日。銀河倒列星。平生躭勝事。吁駭始初經。

觀詩題，有厭西閣之意矣。「江柳」、「江花」，正「臘近已含春」也。前首尾句問閣妙；後首起句又代閣答妙。石壁斷處，見其空青。閣高而天四垂，故倒列星。中四句正閣中勝事，初經則吁駭，今爲故亭矣。◯「無家住老身」，乃不離西閣之故。恐西閣厭之，故請問。久客之悲，意在言外。

謁眞諦寺禪師 5257 PDF345,PDF4.143
蘭若山高處。煙霞嶂幾重。凍泉依細石。晴雪落長松。問法看詩妄。觀身向酒慵。未能割妻子。卜宅近前峯。

「問法」、「觀身」二句是禪理；然未能割妻子，其能斷詩酒乎？結語十字爲句。

赤甲 4428 PDF345,PDF4.143
卜居赤甲遷居新。兩見巫山楚水春。炙背可以獻天子。美芹由來知野人。荆州鄭薛寄書近。蜀客郗岑非我鄰。笑接郎中評事飲。病從深酌道吾眞。

「兩見巫山楚水春」，言山水各自有春，而兩見之也。「炙背」、「美芹」，自喩適意；《演義》以爲愛君而不忘芹曝之獻，似贅。郗、岑雖相知，然在西蜀，元非我鄰，去之稍遠，不加疏也。然不如郎中、評事，居近赤甲，接與同飲，病中可道眞語耳。崔評事，據後詩時在白帝城；郎中不可考。

入宅三首 4420 PDF345,PDF4.144
奔峭背赤甲。斷崖當白鹽。客居愧遷次。春酒漸多添。花亞欲移竹。鳥窺新捲簾。衰年不敢恨。勝槪欲相兼。亂後居難定。春歸客未還。水生魚復浦。雲暖麝香山。半頂梳頭白。過眉拄杖班。相看多使者。一一問函關。宋玉歸州宅。雲通白帝城。吾人淹老病。旅食豈才名。峽口風常急。江流氣不平。只應與兒子。飄轉任浮生。

公避亂奔走，無日不思故鄕；而造次移居，必擇勝地，且加粧點。如此襟懷，亦不可及。三首各一意而展轉相根。
赤甲奔峭則背之；白鹽有斷崖則當之，紀地之勝。「次」乃卽次之次，旣已客居，又復遷次，終非家也，故以爲愧。春酒漸添，似謂屋稍寬可多造酒。竹欲移而花已亞之，移竹恐其障花，竹去則花見矣。然竹不斬而移，欲使花竹得所也。只此多少曲折，而須溪謂下句韻勝，蓋不得其解耳。「勝槪」總上六句，雖「衰年不敢恨」，而「勝槪」欲其「相兼」，可以娛老也。郭林宗逆旅經過，必加灑掃，王子猷借居，必令種竹，公與同意。
遷次終非定居，故有「客未還」之歎。「水生」，「雲煖」，紀客居之勝，正前所云「兩見吳山楚水春」也。「半頂」句言老；「過眉」句言病。親朋遣人相看，故多「使者」，身雖暫安而憂君之不安，故見一使者，卽問函關。然必吾君安而後客可還耳。
還鄕未期，先念宋玉歸州之宅，欲下荆州而後爲北歸計也。「雲通白帝」，言相去不遠。人之負才者，多好遠遊以成名；吾人實淹於老病，豈爲才名而旅食哉？然峽風長急，而江流未平，歸州且未易到，何況故鄕？只應與兒子任浮生之飄轉而已。「老病」正根前章「梳頭」、「拄杖」之語。

江雨有懷鄭典設 4462 PDF346,PDF4.145
春雨闇闇塞峽中。早晚來自楚王宮。亂波分披已打岸。弱雲狼籍不禁風。寵光蕙葉與多碧。點注桃花舒小紅。谷口子眞正憶汝。岸高瀼滑限西東。

「闇」讀平聲。「楚王宮」用神女事。《孔雀賦》云：「天雨之施，惠於蕙葉。」陰雨極可悶，而想及所知，便覺雨中生出好光景，如「蕙葉」、「桃花」是也。景隨情轉，卽作者亦未必知。

崔評事弟許相迎不到應慮老夫見泥雨怯出必愆佳期走筆戲簡 4382 PDF346,PDF4.147
江閣要賓許馬迎。午時起坐自天明。浮雲不負青春色。細雨何孤白帝城。身過花間霑濕好。醉於馬上往來輕。虛疑皓首衝泥怯。實少銀鞍傍險行。

本題「泥雨」字新。此詩矢口而出，語語皆戲，眞是走筆戲簡。

晝夢 4393 PDF346,PDF4.147
二月饒睡昏昏然。不獨夜短晝分眠。桃花氣暖眼自醉。春渚日落夢相牽。故鄕門巷荆棘底。中原君臣豺虎邊。安得務農息戰鬥。普天無吏橫索錢。

二月饒睡，長自昏昏，不獨以夜短缺睡，將晝分眠也。果爾，不過多睡數刻足矣。乃「桃花氣暖」，正晝時候，而眼醉思睡。午睡則夜宜醒，而「春渚日落」，夢又相牽。是無晝無夜，長自昏昏也。所以然者：思故鄕則門巷在荆棘之底，「底」字妙，所見皆荆棘，門巷若藏其下也；思中原則君臣在豺虎之邊，「君臣」連「中原」妙，見中原盡豺虎也。後四句是所以昏睡之故。

熟食日示宗文宗武 4466 PDF347,PDF4.148
消渴遊江漢。羈栖尙甲兵。幾年逢熟食。萬里逼清明。松柏邙山路。風花白帝城。汝曹催我老。回首淚縱橫。

清明前一日爲寒食，則清明日爲熟食，所謂「新火起新煙」是也。是日掃墓，故想及邙山。平時茫茫過去，身居白帝，眼對風花；至清明始想邙山於萬里之外，而怵惕隨之，若清明逼之也。兒漸長，身漸老，分明是「汝曹」催之。回首別離墳墓之日已多，不覺淚之縱橫也。
PDF4.163
《彙苑·寒食類》，采《杜詩》熟食語，引《詩註》云：「秦人呼寒食爲熟食，謂不動煙火，辦熟食也。」今《杜詩註》無之，知《千家註》所遺多矣。今《廣義》亦同此解。另有炊熟日，則至後一百三日，謂將禁火，先具熟物也。故詩云：「萬里逼清明。」又可得「逼」字之解。偶閱陸君弼《清明次日》詩，用熟食語。自註：「清明後一日始熟食，見《杜詩》。」然《杜註》何嘗有此？倂正其誤。

又示兩兒 4470 PDF347,PDF4.149
令節成吾老。他時見汝心。浮生看物變。爲恨與年深。長葛書難得。江州涕不禁。團圓思弟妹。行坐白頭吟。

「令節成吾老」與「汝曹催我老」同妙。少年時逢令節則喜，不知經一令節，卽度一年，亦催人老，汝等今猶不知，他日如我之年，汝心當自知之耳。以浮生而看物變，生無恆，物亦無恆。年日積而多，恨日積而深，予自知之，汝猶不知也。思弟妹而不得見，乃其最可恨處；行坐皆吟，恐頭已白而終不得見也。悲在言外。

晴二首 4404 PDF348,PDF4.149
久雨巫山暗。新晴錦繡文。碧知湖外草。紅見海東雲。竟日鶯相和。摩霄鶴數羣。野花乾更落。風處急紛紛。啼烏爭引子。鳴鶴不歸林。下食遭泥去。高飛恨久陰。雨聲衝塞盡。日氣射江深。回首周南客。驅馳魏闕心。

二詩俱用鶴，前言「摩霄」，後言「高飛」，總因己之留滯如周南客而興感也。

卜居 4442 PDF348,PDF4.150
歸羨遼東鶴。吟同楚執珪。未成遊碧海。著處覓丹梯。雲障寬江北。春耕破瀼西。桃紅客若至。定似昔人迷。

此卜居與前異。前之卜居，欲兼勝槪也；今之卜居，欲遠人羣也。觀後四句可見。雲障之寬，眼邊無俗物也；耕破瀼西，欲自食其力也。直以其地爲桃源，作避秦計耳。

暮春題瀼西新賃草屋五首 4446 PDF348,PDF4.150
久嗟三峽客。再與暮春期。百舌欲無語。繁花能幾時。谷虛雲氣薄。波亂日華遲。戰伐何由定。哀傷不在茲。此邦千樹橘。不見比封君。養拙干戈際。全生麋鹿羣。畏人江北草。旅食瀼西雲。萬里巴渝曲。三年實飽聞。綵雲陰復白。錦樹曉來青。身世雙蓬鬢。乾坤一草亭。哀歌時自短。醉舞爲誰醒。細雨荷鋤立。江猿吟翠屛。壯年學書劍。他日委泥沙。事主非無祿。浮生卽有涯。高齋依藥餌。絕域改春華。喪亂丹心破。王臣未一家。欲陳濟世策。已老尙書郎。未息豺虎鬥。空慚鴛鷺行。時危人事急。風逆羽毛傷。落日悲江漢。中宵淚滿牀。

久嗟滯峽，再逢暮春，非初意也。三四言氣候如馳，繁華不久，本可哀傷而不暇及兹，止哀戰伐之無繇定也。五六言瀼西之景可以適情，五首止此二句。
此郊雖有「千樹橘」，而非生殖之所，但爲「養拙」、「全生」計而已。曹植詩：「客子常畏人。」公用其語。言「畏人」而潛伏於江北之草；「旅食」而取給於瀼西之雲。此絕人逃世者之爲也。自歎巴渝留滯之久，而聞其曲者已三年矣，將何時得歸乎？
「綵雲陰而復白」，比物情之變幻也；「錦樹曉來猶青」，傷光陰之迅速也。「蓬鬢」言老；「草亭」言窮。哀歌忽短而醉舞不醒，言其悲。「細雨荷鋤立」，豈願爲農以沒世乎？「江猿之吟」，若助予悲也！◯「錦樹」，紅樹也。
壯年學書學劍，志頗不小，後來竟委泥沙矣。欲事主非不列爵於朝，其如浮生易盡何！「高齋」二句，正見浮生之有涯也。徒憂喪亂而丹心已破；普天莫非王臣，未成一家，吾敢求安哉！所以賃草屋而居也。
正欲陳濟世之策，已老卻尙書郎矣。然不能息豺虎之鬥，則雖列行鴛鷺，猶不免尸素之慚也。今時危而人事急，死期將至；風急而羽毛傷，不能奮飛。落日興悲；中宵流淚。豈謂賃此草屋，遂可安身而自適哉？

*承聞河北諸道節度入朝歡喜口號絕句 4507 PDF349,PDF4.153
祿山作逆降天誅。更有思明亦已無。洶洶人寰猶不定。時時戰鬥欲何須。社稷蒼生計必安。蠻夷雜種錯相干。周宣漢武今王是。孝子忠臣後代看。喧喧道路多歌謠。河北將軍盡入朝。始是乾坤王室正。卻交江漢客魂銷。不道諸公無表來。茫然庶事遣人猜。擁兵相學干戈銳。使者徒勞百萬迴。鳴玉鏘金盡正臣。修文偃武不無人。興王會靜妖氛氣。聖壽宜過一萬春。英雄見事若通神。聖哲爲心小一身。燕趙休矜出佳麗。宮闈不擬選才人。抱病江天白首郎。空山樓閣暮春光。衣冠是日朝天子。草奏何時入帝鄕。澶漫山東一百州。削成如案抱青丘。苞茅重入歸關內。王祭還供盡海頭。東逾遼水北滹沱。星象風雲喜共和。紫氣關臨天地闊。黃金臺貯俊賢多。漁陽突騎邯鄲兒。酒酣並轡金鞭垂。意氣卽歸雙闕舞。雄豪復遣五陵知。李相將軍擁薊門。白頭雖老赤心存。竟能盡說諸侯入。知有從來天子尊。十二年來多戰場。天威已息陣堂堂。神靈漢代中興主。功業汾陽異姓王。

安、史何等強梁，猶然誅滅；況此小醜，戰鬥欲何待乎？
「孝子忠臣後代看」，語關名教，令人感動。
「削成如案」，謂華山也。古志：「華山削成而四方。」唐建都於此，而青丘入吾懷抱也。「青丘」該山東。
「漁陽突騎邯鄲兒」，皆昔爲賊用者。今爲我用而被朝廷之寵，其意氣投於雙闕，而雄豪埓於五陵。
「李相將軍」，註謂光弼；則死已久。又謂李懷仙；則爲幽州節度，而爲兵馬使朱希彩所殺，（未殺。）亦非也。竟不知何人。
PDF4.164
第九首「天地闊」三字妙，承「東逾遼水北滹沱」來。◯第十一首「李相將軍」，註指李懷仙。按《史》，懷仙大曆二年未被殺。但說諸節度入朝，無可考。◯第十二首按《史》，是年詔郭子儀討周智光，斬之。想諸侯入朝以此，故歸功於郭。

*得舍弟觀書悲喜相兼團圓可待賦詩卽事 4474 PDF350,PDF4.154
爾到江陵府。何時到峽州。亂離生有別。聚集病應瘳。颯颯開啼眼。朝朝上水樓。老身須付託。白骨更何憂。

題云悲喜相兼，而此詩結句寫得悲喜痛快；蓋喜而兼悲，然後喜到極處。

喜觀卽到復題短篇二首 4477 PDF350,PDF4.154
巫峽千山暗。終南萬里春。病中吾見弟。書到汝爲人。意答兒童問。來經戰伐新。泊船悲喜後。款款話歸秦。待爾嗔烏鵲。抛書示鶺鴒。枝間喜不去。原上急曾經。江閣嫌津柳。風帆數驛亭。應論十年事。愁絕始星星。

「終南萬里春」，便爲「話歸秦」埋根。三四是十字交互見意，謂病中吾見弟之爲人，自書到之日始，已朝夕相對矣。譚云：「此語殊深，卽『妻拏怪我在』一意。」便失卻卽到景象。「竟答兒童問」，喜之也；「來經戰伐新」，必是書中語，悲之也。一悲一喜，俱是見成話，而泊船在其後。鍾評作預擬相見情事；則悲喜豈是預擬得？至「款款話歸秦」卻是預擬者。蓋歸秦之念，元無一刻忘也。
待爾不到，則「嗔烏鵲」；甚且拋爾來書以「示鶺鴒」。乃鵲在枝間、喜而不去；鶺鴒則答我原上曾經急難也。四句分頂，而前二句與次二句又各自相根，總是喜極而心中口中自揣自語；而從筆端描出如畫，眞神通手也。「江閣」、「風帆」二句，總是急望其至；而較前「朝朝上水樓」，光景又別。結句乃是預擬到後如此。蓋「十年事」乃時時展轉於心，而今得傾倒，則向來愁絕，始得「星星」耳。後章之妙，何減前章，《詩歸》止收其前，評又不甚中窾，以知讀杜之難也。

*寄薛三郎中璩 4489 PDF351,PDF4.156
人生無賢愚。飄颻若埃塵。自非得神仙。誰免危其身。與子俱白頭。役役常苦辛。雖爲尙書郎。不及村野人。憶昔村野人。其樂難具陳。藹藹桑麻交。公侯爲等倫。天末厭戎馬。我輩本常貧。子尙客荆州。我亦滯江濱。峽中一臥病。瘧癘終冬春。春復加肺氣。此病蓋有因。早歲與蘇鄭。痛飲情相親。二公化爲土。嗜酒不失眞。余今委修短。豈得恨命屯。聞子心甚壯。所過信席珍。上馬不用扶。每扶必怒嗔。賦詩賓客間。揮灑動八垠。乃知蓋代手。才力老益神。青草洞庭湖。東浮滄海漘。君山可避暑。況是采白蘋。子豈無扁舟。往復江漢津。我未下瞿塘。空念禹功勤。聽說松門峽。吐藥攬衣巾。高秋卻束帶。鼓枻視青旻。鳳池日澄碧。濟濟多士新。余病不能起。健者勿逡巡。上有明哲君。下有行化臣。

此卽《解悶》詩所云：「曹劉不待薛郎中」者，蓋以比何水部云。此詩又稱其「蓋代手」、「才力老益神」，知其詩定不後人，而無一字傳於世，列唐詩人，亦無其名，知唐之能詩而遺佚者多矣，爲之一慨！公時欲下峽，而畏峽之險屢見於詩。此詩有「空念禹功勤」之句，恨其不倂瞿塘而剷卻。「聽說松門峽」，至吐藥而攬衣巾以拭之，其險不減瞿塘，然無可考。觀「松門似畫圖」詩，知其去巫峽不遠。

卽事 4438 PDF351,PDF4.157
暮春三月巫峽長。皛皛行雲浮日光。雷聲忽送千峯雨。花氣渾如百和香。黃鶯過水翻迴去。燕子銜泥濕不妨。飛閣卷簾圖畫裏。虛無只少對瀟湘。

此亦西閣之作。淋漓生動，不煩繩削。燕子營巢，泥欲其濕；而鶯則愁濕，各適其性。簾前圖畫，補以瀟湘，妙於取景；見此公胸中造化。◯尾句一則爲思下荆南而及之。

懷灞上遊 4413 PDF351,PDF4.158
悵望東陵道。平生灞上遊。春濃停野騎。夜宿敞雲樓。離別人誰在。經過老自休。眼前今古意。江漢一歸舟。

灞上卽灞橋，長安餞別之所，故云「離別人誰在」。灞上景物，具有今古，懷舊遊而「今古」仍在「眼前」，寄之「江漢歸舟」而已。

*月 4593 PDF351,PDF4.158
斷續巫山雨。天河此夜新。若無青嶂月。愁殺白頭人。魍魎移深樹。蝦䗫動半輪。故園當北斗。直指照西秦。倂點巫山出。新窺楚水清。羈栖愁見裏。二十四回明。必驗升沉體。如知進退情。不違銀漢落。亦伴玉繩橫。萬里瞿塘峽。春來六上弦。時時開暗室。故故滿青天。爽合風襟靜。高當淚臉懸。南飛有烏鵲。夜久落江邊。

PDF351,PDF4.158
「時開暗室」，則喜之而「爽合風襟」；「故滿青天」，則恨之而「空當淚臉」。一月而分兩般，則情事殊也。「南飛烏鵲」，「夜落江邊」，亦因無枝可依耳。◯月滿本佳，而加以「故故」則恨之，蓋情隨景轉也。
PDF361,PDF5.21
五六必有所比。「魍魎」在月外，「蛤蟆」伏月內，外患易弭，而君側之小人難除。「照西秦」正有所指，不知謂誰。
PDF364,PDF5.28
「巫山」、「楚水」皆在夔，註兼雲安，未是。巫山在東，極高，月必全照巫山而後出，言出之遲也。出遲，故升於山上，方窺楚水，而猶謂之新也。稽夔兩載，故見其明者二十四回，喜中見之，猶覺其煩，況愁裏乎？然因見之多而有感於月，必驗其升沉之體，如知我進退之情。蓋月之升雖遲，決不違銀漢而先落，亦必伴玉繩而俱橫，何等有情。言外見我之進雖遲，而猶不能忘情於斯世，何忍恝然而退，爲自全之計也。

晚登瀼上堂 4496 PDF352,PDF4.158
故躋瀼岸高。頗免崖石擁。開襟野堂豁。繫馬林花動。雉堞粉似雲。山田麥無隴。春氣晚更生。江流靜猶涌。四序嬰我懷。羣盜久相踵。黎民困逆節。天子渴垂拱。所思注東北。深峽轉修聳。衰老自成病。郎官未爲冗。淒其望呂葛。不復夢周孔。濟世數嚮時。斯人各枯冢。楚星南天黑。蜀月西霧重。安得隨鳥翎。迫此懼將恐。

「楚星南天黑，蜀月西霧重」，謂南楚、西蜀俱爲盜翳，句法自佳。呂、葛創語，遂爲千古定評。
PDF4.164
晚謂暮春，詩云「春氣晚更生」是也。「所思注東北」頂「天子渴垂拱」來，蓋欲佐天子使垂拱而治也。其如「深峽修聳」，阻滯不能行何！「淒其望呂葛，不復夢周孔」，呂、葛並稱，老杜特見。呂、葛、周、孔皆濟世者，而周、孔之濟世，似不如呂、葛之速效；故望此而不夢彼。「濟世數向時」，「數」讀上聲，謂計數之也。「斯人」兼呂、葛、周、孔，言各在「枯冢」，周、孔不可復得，況呂、葛乎？

李潮八分小篆歌 4213 PDF352
蒼頡鳥迹旣茫昧。字體變化如浮雲。陳倉石鼓又已訛。大小二篆生八分。秦有李斯漢蔡邕。中間作者寂不聞。嶧山之碑野火焚。棗木傳刻肥失眞。苦縣光和尙骨立。書貴瘦硬方通神。惜哉李蔡不復得。吾甥李潮下筆親。尙書韓擇木。騎曹蔡有鄰。開元已來數八分。潮也奄有二子成三人。況潮小篆逼秦相。快劍長戟森相向。八分一字直百金。蛟龍盤拏肉屈強。吳郡張顚誇草書。草書非古空雄壯。豈如吾甥不流宕。丞相中郎丈人行。巴東逢李潮。逾月求我歌。我今衰老才力薄。潮乎潮乎奈汝何。

「字體變化如浮雲」，一語便括全篇。鳥迹變而大小篆，又變而八分，至變而草書極矣。大小二篆與八分猶未失古意，若草書則非古矣，雄壯何足取！「快劍長戟」，「蛟龍屈強」，俱形容「瘦硬」，而書已通神矣，宜其「字値百金」也。瘦硬之書，未易形容，故自恨才力之薄，暗相照應，如此作結亦新。瘦硬兼分、篆言之，劉止云八分，亦非也。

*醉爲馬墜諸公攜酒相看 4501 PDF353,PDF4.159
甫也諸侯老賓客。罷酒酣歌拓金戟。騎馬忽憶少年時。散蹄逬落瞿塘石。白帝城門水雲外。低身直下八千尺。粉堞電轉紫遊韁。東得平岡出天壁。江村野堂爭入眼。垂鞭嚲鞚凌紫陌。向來皓首驚萬人。自倚紅顏能騎射。安知決臆追風足。朱汗驂驔猶噴玉。不虞一蹶終損傷。人生快意多所辱。職當憂戚伏衾枕。況乃遲暮加煩促。朋知來問腆我顏。杖藜強起依僮僕。語盡還成開口笑。提攜別掃清谿曲。酒肉如山又一時。初筵哀絲動豪竹。共指西日不相貸。喧呼且覆杯中淥。何必走馬來爲問。君不見嵇康養生被殺戮。

此詩語多詼諧，安有山城之上，墜下八千尺而猶生者？攜酒來看者酒食如山，其交遊之盛如此。末引嵇康，到底諧謔。◯「腆我顏」，本作「㥏」，《韻會》云：慚也。或作「腆」。「且覆杯中淥」，可證《小至》詩「覆杯」之解。

豎子至 4536 PDF354,PDF5.4
樝梨且綴碧。梅杏半傳黃。小子幽園至。輕籠熟柰香。山風猶滿把。野露及新嘗。欲寄江湖客。提攜日月長。

三四口頭語，天然作對，亦自成趣。五六有仙靈氣，而「山風滿把」尤妙。「敧枕」作「欲寄」者是，寄人則「提攜」久，「山風」、「野露」不俱往矣。

槐葉冷淘 4573 PDF354,PDF5.4
青青高槐葉。采掇付中廚。新麪來近市。汁滓宛相俱。入鼎資過熟。加餐愁欲無。碧鮮俱照箸。香飯兼苞蘆。經齒冷於雪。勸人投比珠。願隨金騕褭。走置錦屠蘇。路遠思恐泥。興深終不渝。獻芹則小小。薦藻明區區。萬里露寒殿。開冰清玉壺。君王納涼晚。此味亦時須。

「入鼎過熟」則消減過多，故欲「加餐」而愁其易盡也。槐葉入麵汁，且碧且鮮，俱能照筯，與香飯蘆筍羹同食，其味之妙，可以獻天子。「錦廜蘇」，天子之屋也。「路遠恐泥」淺俗，此下四句宜汰，徑接「萬里露寒殿」乃佳；隱然芹曝之思，說出便不妙。

園 4540 PDF354,PDF5.5
仲夏流多水。清晨向小園。碧溪搖艇闊。朱果爛枝繁。始爲江山靜。終防市井喧。畦蔬繞茅屋。自足媚盤飧。

此往園之作，前四句分頂。清晨卽往，以避市井之喧也。眼邊無俗物，則畦蔬甘於芻豢矣。

歸 4543 PDF354,PDF5.5
束帶還騎馬。東西卻渡船。林中才有地。峽外絕無天。虛白高人靜。喧卑俗累牽。他鄕悅遲暮。不敢廢詩篇。

自園中歸也。「騎馬」可矣，何須「束帶」耶？三四見江山之靜；五六免市井之喧，與前章互相發。「俗累」旣去，「虛白」自來，可以冥搜，可以發興。「不敢廢詩篇」，所以避「喧卑」也。
PDF5.204
初疑「束帶」，然有所出。淵明《下潠田舍穫》詩云：「飢者歡初飽，束帶候鳴雞。」謂結其衣帶也。園中避喧，可以衩袒，及歸始著衣而結其帶也。非公服之帶。

上後園山腳 4578 PDF355,PDF5.5
朱夏熱所嬰。清旭步北林。小園背高岡。挽葛上崎崟。曠望延駐目。飄颻散疏襟。潛鱗恨水壯。去翼依雲深。勿謂地無疆。劣於山有陰。石榞遍天下。水陸兼浮沉。自我登隴首。十年經碧岑。劍門來巫峽。薄倚浩至今。故園暗戎馬。骨肉失追尋。時危無消息。老去多歸心。志士惜白日。久客藉黃金。敢爲蘇門嘯。庶作梁父吟。

「潛鱗」、「去翼」一聯，所以自況。園地雖無疆，劣於山之有陰，可以避暑；且地產石榞，遍行天下，水陸兼用，又凶荒之一藉也。「隴首」卽秦川；追遡自秦川、經劍門、來巫峽，十年行山中，而飄泊至今矣，豈眞欲避喧於此哉？故國尙亂，骨肉分離，久無消息，老去思歸。「志士惜白日」之虛度，而「久客藉黃金」以啟行，故鬱鬱久居此耳。豈敢自賁丘園，爲蘇門之嘯；庶作《梁父》之吟，如諸葛之得君以驅馳，此吾之本懷也。

諸葛廟 4708 PDF355,PDF5.6
久遊巴子國。屢入武侯祠。竹日斜虛寢。溪風滿薄帷。君臣當共濟。賢聖亦同時。翊戴歸先主。幷吞更出師。蟲蛇穿畫壁。巫覡醉蛛絲。欻憶吟梁父。躬耕也未遲。

此詩體裁參錯，似須汰去「君臣當共」四句乃佳。「醉蛛絲」如何解？一本「醉」作「綴」；廟荒故蛛絲多。

*舍弟觀歸藍田迎新婦送示二首 4607 PDF355,PDF5.7
汝去迎妻子。高秋念卻回。卽今螢已亂。好與雁同來。東望西江水。南遊北戶開。卜居期靜處。會有故人杯。楚塞難爲路。藍田莫滯留。衣裳判白露。鞍馬信清秋。滿峽重江水。開帆八月舟。此時同一醉。應在仲宣樓。

題云「送示」，送弟歸而示之以意也。五六言汝東去而回望，則西江路永而難到；我今南遊至楚，則開戶北向而難居。故卜居期於靜處，且有故人可依者而後息肩耳。蓋意在荆州，至後首才說破。◯《爾雅》記四荒，其南爲北戶，謂在日南而北向開戶也。今亦謂楚爲南荒耳。
「楚塞」句公自謂，「藍田」句倂下「衣裳」二句俱示弟，「滿峽」二句公自謂，束語乃合言之。◯「信清秋」乃約信之信。◯「重江」謂水加一倍，故此時未可開舟，須待八月也。但藍田去荆州遠，故不得滯留耳。

行官張望補稻畦水歸 4627 PDF356,PDF5.8
東屯大江北。百頃平若案。六月青稻多。千畦碧泉亂。插秧適云已。引溜加漑灌。更僕往方塘。決渠當斷岸。公私各地著。浸潤無天旱。主守問家臣。分明見溪畔。芊芊炯翠羽。剡剡生銀漢。鷗鳥鏡裏來。關山雪邊看。秋菰成黑米。精鑿傳白粲。玉粒定晨炊。紅鮮任霞散。終然添旅食。作苦期壯觀。遺穗及眾多。我倉戒滋漫。

補稻、畦水兩事，篇中分別言之。按《志》：城東有東瀼水，公孫述於水濱墾稻田百許頃，號東屯，稻米爲蜀第一。◯「主守」，公之督農者；「家臣」，卽行官。因問而得之，則分明見溪畔之補稻畢而「炯翠羽」，畦水畢而「生銀漢」。「鷗鳥」二句，頂「銀漢」來；「秋菰」二句，頂「翠羽」來。玉粒苟足晨炊，則紅鮮任其霞散，欲分以濟人也。末四句卽發「任霞散」本指。◯後有詩「落杵光輝白，除芒子粒紅」，知「玉粒、紅鮮」，總是一穀，膚紅而米白也。◯穀未登場，豐歉未知，公惓惓分惠，固好念頭，然帶腐氣。
PDF5.202
「關山雪邊看」，東屯以西爲上牢關，東爲下牢關，故瀼西之山，得稱「關山」，與他處不同。

返照 3940 PDF356,PDF5.9
楚王宮北正黃昏。白帝城西過雨痕。返照入江翻石壁。歸雲擁樹失山村。衰年肺病唯高枕。絕塞愁時早閉門。不可久留豺虎亂。南方實有未招魂。

此詩作於西閣者。從高視下，見楚王宮北已黃昏，而白帝城西猶過雨痕。閣臨城西，無所障蔽，故雲開日漏，猶見雨痕，亦映於返照而見之。乃返照入江至翻動石壁；而歸雲擁樹，遂失山村，此宮北所以先暗也。此固一時晚雨初晴變幻光景，然亦比夫蜀中兵亂勝敗無常如此。公居絕塞，乃愁時早閉門，深慮豺虎之亂，而不堪久居也。此時南方必有兵變，然不可考。興起於返照，而非賦返照也。

灩澦 4620 PDF357,PDF5.10
灩澦旣沒孤根深。西來水多愁太陰。江天漠漠鳥雙去。風雨時時龍一吟。舟人漁子歌回首。估客胡商淚滿襟。寄語舟航惡年少。休翻鹽井橫黃金。

灩澦旣沒，孤根轉深，西來水多，太陰尙愁，而況人乎？江天漠漠，唯鳥能飛，且「雙去」以避；乃風雨時時，蛟龍吟吼，思攫人而食也。此時光景，豈不怕人！舟人漁子，習於水者，偏利人之覆舟，或拯溺人以取謝，或撈財物以取利，快意而歌，且迴首以望。若估客胡商之覆舟者，哭而不止也。可寄語舟航惡少，休得翻弄鹽井之利，而挾黃金以自驕，商估乃汝前車，而舟人漁子伺其後矣，謂舟航足恃乎！然詩意不在商客也。中原擾攘，天地晦冥，乃亂者接踵而起，接踵而敗；後來者尙不知鑑，而相推以入禍門，公所深痛，而以灩澦爲比也。

季夏送鄕弟韶陪黃門從叔朝謁 4614 PDF357,PDF5.11
令弟尙爲蒼水使。名家莫出杜陵人。比來相國兼安蜀。歸赴朝廷已入秦。捨舟策馬論兵地。拖玉腰金報主身。莫度清秋吟蟋蟀。早聞黃閣畫麒麟。

弟爲蒼水使而加一「尙」字，見官未稱其才也。然論名家，終不出我杜陵人。故以黃門朝謁者，旣我從叔，而陪之者又我令弟。比來黃門旣以相國而兼安蜀，因復命而歸朝，且入秦矣。弟今陪之，朝夕不離，無論同舟解鞍之時，卽捨舟策馬，無非論兵之地，可時商略戡亂之策。我叔拖玉腰金，此乃報主之身，非安享富貴之身也。今已季夏，須兼程而進，莫於途中度清秋、吟蟋蟀；願早入朝，開黃閣而畫麒麟。使叔得以報主，弟得以榮進，而光寵杜陵不小也。◯按：潘安仁爲黃門，作《秋興賦》云：「蟋蟀鳴於軒屛。」杜鴻漸亦黃門，故用其語。

夔州歌十絕句 3747 PDF358,PDF5.13
中巴之東巴東山。江水開闢流其間。白帝高爲三峽鎭。夔州險過百牢關。白帝夔州各異城。蜀江楚峽混殊名。英雄割據非天意。霸主幷吞在物情。羣雄競起問前朝。王者無外見今朝。比訝漁陽結怨恨。元聽舜日舊簫韶。赤甲白鹽俱刺天。閭閻繚繞接山巓。楓林橘樹丹青合。複道重樓錦繡懸。瀼東瀼西一萬家。江北江南春冬花。背飛鶴子遺瓊蕊。相趁鳧雛入蔣芽。東屯稻畦一百頃。北有澗水通青苗。晴浴狎鷗分處處。雨隨神女下朝朝。蜀麻吳鹽自古通。萬斛之舟行若風。長年三老長歌裏。白晝攤錢高浪中。憶昔咸陽都市合。山水之圖張賣時。巫峽曾經寶屛見。楚宮猶對碧峯疑。閬風玄圃與蓬壺。中有高唐天下無。借問夔州壓何處。峽門江腹擁城隅。武侯祠堂不可忘。中有松柏參天長。干戈滿地客愁破。雲日如火炎天涼。

第一首寫其形勝，便堪爲夔吐氣。
其二：「白帝夔州各異城」，今《方志》亦不辨其同異。公《秋興》詩「白帝城高」而後首卽「夔府孤城」，知非異城也。無從考正。若「蜀江、楚峽」，總一江耳。
其三：不成語，亦不知其解。
其四：「赤甲白鹽」，正公初卜居處。云「閭閻繚繞」，似厭喧闐而再卜居瀼西耳。
其五：瀼東西一萬家，知其喧猶不減也，豈復厭之而再徙東屯耶？「背飛鶴子」二句，自比其不能就官，而與小人事農耕也。
其六：公有從瀼西移居東屯詩，所謂「平地一川穩」是也。又云「高齋見一川，解纜不知年」，蓋有安居之意。
其七：可與《灩澦》詩互看。「白晝攤錢」，豈卽所云「橫黃金」者耶？

*又上後園山脚 4659 PDF358,PDF5.14
昔我遊山東。憶戲東岳陽。窮秋立日觀。矯首望八荒。朱崖著毫髮。碧海吹衣裳。蓐收困用事。玄冥蔚強梁。逝水自朝宗。鎭石各其方。平原獨憔悴。農力廢耕桑。非關風露凋。曾是戍役傷。於時國用富。足以守邊疆。朝廷任猛將。遠奪戎虜場。到今事反覆。故老淚萬行。龜蒙不復見。況乃懷舊鄕。肺萎屬久戰。骨出熱中腸。憂來杖匣劍。更上林北岡。瘴毒猿鳥落。峽乾南日黃。秋風亦已起。江漢始如湯。登高欲有往。蕩析川無梁。哀彼遠征人。去家死路傍。不及父祖塋。纍纍塚相當。

此因上後園山腳，忽憶舊登東岳，無限情事，偶然觸發，無關於後園也。公於東岳止存《望嶽》詩；兹云：「窮秋立日觀。」則已登絕頂矣，必有所作，何以不傳耶？「朱崖」四句，列爲四方，卽「矯首」所望者也。「蓐收」，西方；「困用事」，似謂吐蕃時有戰爭。「玄冥」，北方；「蔚強梁」，知祿山已有尾大之虞。因言逝水自然朝宗，四方各有石以鎭之。則見「平原獨憔悴」，蓋傷於戍役者也。註謂張守珪使祿山討奚契丹，故戍役爲民害。是也。此蓋公所痛心者，故於下發之。謂：此時國用猶足，可守邊疆，要在預防；而「朝廷任猛將」，要功遠夷，故到今事猶反覆，流淚萬行，噬臍無及也。前面緩緩發來，至此六句，無限曲折，無限悲憤，俱發本懷，所以爲性情之詩也。公有肺病，謂此肺痿亦因久戰而起，今已骨出，而談及往事，中腸猶熱也。「憂來」二字，總結上文，而「亦此」二句，纔打著本題。「登高欲有往，蕩析川無梁」，是一篇喫緊語。「哀彼遠征人」以下是餘波。哀彼遠征人，而自哀已在言外矣。

夜雨 4711 PDF359,PDF5.16
小雨夜復密。回風吹早秋。野涼侵閉戶。江滿帶維舟。通籍恨多病。爲郎忝薄遊。天寒出巫峽。醉別仲宣樓。

秋來水宜落而「江滿」，則雨多故也。「維舟」謂舟具俱已約束，因江滿而帶之，見行已決。故天寒卽當出峽，出峽一醉，卽別仲宣樓而去矣。

更題 4714 PDF359,PDF5.17
只應踏初雪。騎馬發荆州。直怕巫山雨。眞傷白帝秋。羣公蒼玉珮。天子翠雲裘。同舍晨趨侍。胡爲淹此留。

首二句卽頂前章落句而決之也。「巫山雨」頂前章「小雨」來。，「白帝秋」頂前章「早秋」來。謂：我已怕之傷之，不容再住矣。況聞朝廷之上，臣主俱安，同舍趨侍，胡爲淹留於此也？此詩全發前章未盡之意，「淹留此」而倒一字以叶韻。

峽隘 5377 PDF360,PDF5.17
聞說江陵府。雲沙淨眇然。白魚如切玉。朱橘不論錢。水有遠湖樹。人今何處船。青山各在眼。卻望峽中天。

「雲沙」、「遠湖」二句，俱見其不隘。「人今何處船」，似有相知先下峽，欠一注腳。「青山各在眼」，正對其人說。末句照本題，總是心欲出峽，厭之而覺其隘也。

秋行官張望督促東渚耗稻向畢清晨遣女奴阿稽豎子阿段往問 4644 PDF360,PDF5.18
東渚雨今足。佇聞粳稻香。上天無偏頗。蒲稗各自長。人情見非類。田家戒其荒。功夫競搰搰。除草置岸傍。穀者命之本。客居安可忘。青春具所務。勤墾免亂常。吳牛力容易。並驅動莫當。豐苗亦已穊。雲水照方塘。有生固蔓延。靜一資隄防。督領不無人。提攜頗在綱。荆揚風土暖。肅肅候微霜。尙恐主守疏。用心未甚臧。清朝遣婢僕。寄語踰崇岡。西成聚必散。不獨陵我倉。豈要仁里譽。感此亂世忙。北風吹蒹葭。蟋蟀近中堂。荏苒百工休。鬱紆遲暮傷。

耗稻，去草也。意在去草，而從「上天無偏頗」說起，高識大度，胸中具一造化。又云:「人情見非類，田家戒其荒。」此又人之所以裁成天地者也。又如「穀者命之本」、「勤墾免亂常」，君子勞心，小人勞力，旣不治人，便當食力，俱大議論。除草，鄙事也，旣云「隄防」，又加「靜一」二字，聖人所云：「無小大無敢慢。」禪家所云：「獅子搏兔，必用全力。」又大學問語。「督領不無人，提攜頗在綱」，「尙恐主守疏，用心未甚臧」，雖治天下亦如是，又見大作用。「西成聚必散，不獨陵我倉」，若與前補稻語同；而繼以「感此亂世忙」，又別有意。蓋作亂者皆起於自利一念，而不欲自蹈其轍也。終以「鬱紆遲暮傷」，致有無窮之思焉。

阻雨不得歸瀼西甘林 4653 PDF360,PDF5.19
三伏適已過。驕陽化爲霖。欲歸瀼西宅。阻此江浦深。壞舟百板坼。峻岸復萬尋。篙工初一棄。恐泥勞寸心。佇立東城隅。悵望高飛禽。草堂亂玄圃。不隔崑崙岑。昏渾衣裳外。曠絕同曾陰。園甘長成時。三寸如黃金。諸侯舊上計。厥貢傾千林。邦人不足重。所迫豪吏侵。客居暫封植。日夜偶瑤琴。虛徐五株態。側塞煩胸襟。焉得輟兩足。杖藜出嶇嶔。條流數翠實。偃息歸碧潯。拂拭烏皮几。喜聞樵牧音。令兒快搔背。脫我頭上簪。

觀「佇立東城隅」，是往白帝城而阻雨，何至徬徨如是？觀末後「烏皮几」數語，知其厭與俗人喧溷，其《甘林》詩所云「經過倦俗態」者是也，非爲甘林也。然篇中多累句。

柴門 4566 PDF361,PDF5.20
泛舟登瀼西。回首望兩崖。東城乾旱天。其氣如焚柴。長影沒窈窕。餘光散唅呀。大江蟠嵌根。歸海成一家。下衝割坤軸。竦壁攢鏌鎁。蕭颯灑秋色。氣昏霾日車。峽門自此始。最窄容浮查。禹功翊造化。疏鑿就攲斜。巨渠決太古。眾水爲長蛇。風煙渺吳蜀。舟楫通鹽麻。我今遠遊子。飄轉混泥沙。萬物附本性。約身不願奢。茅棟蓋一牀。清池有餘花。濁醪與脫粟。在眼無咨嗟。山荒人民少。地僻日夕佳。貧病固其常。富貴任生涯。老於干戈際。宅幸蓬蓽遮。石亂上雲氣。杉清延月華。賞姸又分外。理愜夫何誇。足了垂白年。敢居高士差。書此豁平昔。回首猶暮霞。

此公瀼西之居也。白帝城在西而云「東城」，豈自蜀言之，以此爲東城耶？「峓門」豈夷陵之門耶？「窄容浮查」，當是東瀼水，所謂「碧溪搖艇闊」者。「巨渠決太古」，則大江也。「迴首猶暮霞」謂詩成而日光未沒也。

甘林 4667 PDF361,PDF5.20
捨舟越西岡。入林解我衣。青芻適馬性。好鳥知人歸。晨光映遠岫。多露見日晞。遲暮少寢食。清曠喜荆扉。經過倦俗態。在野無所違。試問甘藜藿。未肯羨輕肥。喧靜不同科。出處各天機。勿矜朱門是。陋此白屋非。明朝步鄰里。長老可以依。時危賦斂數。脫粟爲爾揮。相攜行豆田。秋花靄菲菲。子實不得喫。貨市送王畿。盡添軍旅用。迫此公家威。主人長跪問。戎馬何時稀。我衰易悲傷。屈指數賊圍。勸其死王命。愼莫遠奮飛。

此雨晴得歸甘林之作。「子實」謂豆花結子成實者。末戒以「愼莫遠奮飛」，知當時逃亡者多矣。

*暇日小園散病將種秋菜督勒勤耕牛兼書觸目 4673 PDF361,PDF5.20
不愛入州府。畏人嫌我眞。及乎歸茅宇。旁舍未曾嗔。老病忌拘束。應接喪精神。江村意自放。林木心所欣。秋耕屬地濕。山雨近甚勻。冬菁飯之半。牛力晚來新。深耕種數畝。未甚後四鄰。嘉蔬旣不一。名數頗具陳。荆巫非苦寒。采擷接青春。飛來兩白鶴。暮啄泥中芹。雄者左翮垂。損傷已露筋。一步再血流。尙經矰繳勤。三步六號叫。志屈悲哀頻。鸞凰不相待。側頸訴高旻。杖藜俯沙渚。爲汝鼻酸辛。

起來四十字，眞景實情。老夫歸田來十年不入郡城矣，讀之會心，卻服此老寫得出。「冬菁飯之半」，實歷始知，非腐儒能道。耕遲以無牛俟牛故，至「牛力晚來新」而鄰人先之矣，亦實歷語。◯兼書觸目，此公創格；然亦借以自寫苦衷，非與上文全不相蒙也。此東坡《後赤壁賦》之祖。

*月 4593 PDF361,PDF5.21
不愛入州府。畏人嫌我眞。及乎歸茅宇。旁舍未曾嗔。老病忌拘束。應接喪精神。江村意自放。林木心所欣。秋耕屬地濕。山雨近甚勻。冬菁飯之半。牛力晚來新。深耕種數畝。未甚後四鄰。嘉蔬旣不一。名數頗具陳。荆巫非苦寒。采擷接青春。飛來兩白鶴。暮啄泥中芹。雄者左翮垂。損傷已露筋。一步再血流。尙經矰繳勤。三步六號叫。志屈悲哀頻。鸞凰不相待。側頸訴高旻。杖藜俯沙渚。爲汝鼻酸辛。

起來四十字，眞景實情。老夫歸田來十年不入郡城矣，讀之會心，卻服此老寫得出。「冬菁飯之半」，實歷始知，非腐儒能道。耕遲以無牛俟牛故，至「牛力晚來新」而鄰人先之矣，亦實歷語。◯兼書觸目，此公創格；然亦借以自寫苦衷，非與上文全不相蒙也。此東坡《後赤壁賦》之祖。

見螢火 4692 PDF362,PDF5.22
巫山秋夜螢火飛。簾疏巧入坐人衣。忽驚屋裏琴書冷。復亂簷邊星宿稀。卻繞井欄添箇箇。偶經花蕊弄輝輝。滄江白髮愁看汝。來歲如今歸未歸。

此詩本意全在末二句，而借螢以發端，正《詩》之興也。乃其描螢火，入神在「弄輝輝」；然「經花蕊」而「弄輝」，似自以爲得所者，以起下「歸未歸」，不可謂全無涉也。

寄劉峽州伯華使君四十韻 4892 PDF362,PDF5.22
峽內多雲雨。秋來尙鬱蒸。遠山朝白帝。深水謁夷陵。遲暮嗟爲客。西南喜得朋。哀猿更起坐。落雁失飛騰。伏枕思瓊樹。臨軒對玉繩。青松寒不落。碧海闊逾澄。昔歲文爲理。羣公價盡增。家聲同令聞。時論以儒稱。太后當朝肅。多才接迹升。翠虛捎魍魎。丹極上鵾鵬。宴引春壺滿。恩分夏簟冰。彫章五色筆。紫殿九華燈。學並盧王敏。書偕褚薛能。老兄眞不墜。小子獨無承。近有風流作。聊從月繼徵。放蹄知赤驥。捩翅服蒼鷹。卷軸來何晚。襟懷庶可憑。會期吟諷數。益破旅愁凝。雕刻初誰料。纖毫欲自矜。神融躡飛動。戰勝洗侵凌。妙取筌蹄棄。高宜百萬層。白頭遺恨在。青竹幾人登。回首追談笑。勞歌跼寢興。年華紛已矣。世故莽相仍。刺史諸侯貴。郎官列宿應。潘生驂閣遠。黃霸璽書曾。乳贙號攀石。飢鼯訴落藤。藥囊親道士。灰劫問胡僧。憑久烏皮綻。簪稀白帽稜。林居看蟻穴。野食行魚罾。筋力交彫喪。飄零免戰兢。皆爲百里宰。正似六安丞。姹女縈新裹。丹砂冷舊秤。但求椿壽永。莫慮杞天崩。鍊骨調情性。張兵撓棘矜。養生終自惜。伐數必全懲。政術甘疏誕。詞場愧服膺。展懷詩誦魯。割愛酒如澠。咄咄寧書字。冥冥欲避矰。江湖多白鳥。天地有青蠅。

「遠山」、「深水」一聯，以興己之推服伯華也。方喜得朋，如哀猿起坐；而終不能自振，如雁落不復飛騰，可傷！「瓊樹」、「玉繩」、「青松」、「碧海」，俱比劉。劉之先人必有與公之祖審言同以文章起家者，故追遡昔歲朝廷尙文治，羣公有才者其價盡增，己之家聲與劉之先同令聞而時論並以儒稱之也。「翠虛」句頂「多才」來，比文之冥搜也；「丹極」句頂「接迹升」，比身之榮進也。「宴引」二句，言其被寵。「滿」一作「酒」。須溪云：「只合『滿』字，『壺』卽酒矣。」「冰」字義虛，謂簟。以上四句，泛言多才如是；而「彫章」四句，專說劉之先人。「五色筆」稱其文；「九華燈」稱其文能華國。且學並照鄰、王勃，書匹遂良、薛稷，老兄繼述而不墜，小子獨不能承，蓋自忝家聲矣。「月繼徵」，舊註牽強；別本作「月竁」，亦無謂。余謂劉近日有風流之作，聊從月得繼見而索觀之也。其詩似止一篇，然觀一節已服其全體之妙，而追恨其卷軸之來晚，不隨徵而隨得也。「雕刻初誰料」，言其文初實雕刻，而雕刻之妙，已入自然，人不能料也。「纖毫欲自矜」，言用心之細，雖纖毫不肯放過也。此二句乃作文之訣。「神融」句謂文有生氣；「戰勝」句謂文無敵手。其妙只取「筌蹄」之棄，而其高出人上已「百萬層」矣。稱劉到此，不審果能無愧否？然公實身有之，故寫得淋漓爽澈如此。猶謂我已白頭，不無遺恨於此，古來登「青竹」堪不朽者，能有幾人？謂劉之文，必傳無疑也。「刺史」句謂劉，「郎官」自謂；「潘生」自謂，「黃霸」謂劉。潘岳《秋興賦》序云：「以太尉掾寓直於散騎之省：高閣連雲，陽景罕耀。」公用其語，謂去潘遠也。「乳贙」、「飢鼯」二句自訴其窮，根「世故莽相仍」來。「藥囊」句言多病也；「灰劫」句言遭劫運也。「烏皮」、「白帽」二句，因貧病而不出也。管寧隱居，常著白帽；簪稀則帽亦罕著，故「稜」猶完好也。「林居」與穴居同，故「看蟻穴」；「野食」去市遠，故「待魚罾」。「皆爲百里宰」，似從「郎官」說來，言己爲部郎，而百里宰亦郎官也；雖爲部郎，何異爲百里宰，而筋力凋，戰兢倦，縱使立朝，未必不如桓譚之出爲六安丞也。◯上言「藥囊親道士」，公必因多病而與道士講修煉之術；故「姹女」以下，俱言服食以求長生之事。「張兵撓棘矜」，乃衞生之喩，謂傷生之物，比於劍戟，而張兵以拒之也。「伐數」句正頂說，謂凡有伐我壽數者，必全懲之也。又言「政術甘疏誕」，已無意於仕矣；詞場則愧於服膺，猶竊有志焉。故所自展懷者，詩唯誦魯。孔子刪《詩》，詩宗於魯，劉詩得其正宗，故以爲誦；而割愛於酒如澠，公時以病戒酒。公詩「老人因酒病，堅坐看君傾」可證也。篇末又發辟世之意。◯篇中二「矜」，矜無兩音，止有兩解，一云矛柄，音勤者作𥎊。「白鳥」注誤。
PDF5.209
「江湖多白鳥」，《墨莊漫錄》引《夏小正》八月云：「丹鳥羞白鳥。」其解云：「白鳥，蚊蚋也。」又《金樓子》云：齊威公臥於柏寢，白鳥營飢而求飽，公開翠紗之廚而進焉。有知禮者云云，有不知足者，長噓短吸而食，及其飽者，腹爲之潰。蓋戒夫貪也。又詩人以青蠅刺讒。公詩二句，言天下多貪讒之人耳。
PDF5.209
邵云：「烏皮綻」，宋明不仕，杜門註《黃老》，孫登惠烏羔皮裹几，歲久憑皆破綻，自號守一先生。「看蟻穴」，焦林郊居終日看蟻穴運土，怡然自樂。「免戰兢」，高相致仕，語弟曰：「昔居諫省，日夕如履冰戰兢，今遂飄零，幸免此，亦佳事也。」「皆爲百里宰」，言己之爲郎官也，昔以救房琯被謫，正如桓譚言事忤旨而出爲六安丞也。此註覺直，然救琯被謫與郎官不相蒙，乃爲拾遺時事。

草閣 3924 PDF364,PDF5.27
草閣臨無地。柴扉永不關。魚龍迴夜水。星月動秋山。夕露清初濕。高雲薄未還。泛舟慚小婦。飄泊損紅顏。

公在成都有草堂，在夔有草閣，《總志》載之，亦因公詩，而終不詳其處。然必臨江，故云「無地」。夜聽江聲奔騰淜湃，似魚龍逆流而上，故云「迴夜水」。秋月皎潔，照秋山而光彩浮動，親見始知之。鍾謂「迴」字妙於「動」字。何處見得？五六寫夜景妙，然「雲」何以知其「未還」？蓋感於己之未還也；故結語遂及「泛舟」，作還家計，而慚對「小婦」。蓋初發巴渝，便擬下江陵；今飄泊於雲、夔者久，婦之顏亦非其初矣，故以爲「慚」，其意極悲。而譚謂此老娬媚，可笑。

*月 4593 PDF364,PDF5.28
草閣臨無地。柴扉永不關。魚龍迴夜水。星月動秋山。夕露清初濕。高雲薄未還。泛舟慚小婦。飄泊損紅顏。

公在成都有草堂，在夔有草閣，《總志》載之，亦因公詩，而終不詳其處。然必臨江，故云「無地」。夜聽江聲奔騰淜湃，似魚龍逆流而上，故云「迴夜水」。秋月皎潔，照秋山而光彩浮動，親見始知之。鍾謂「迴」字妙於「動」字。何處見得？五六寫夜景妙，然「雲」何以知其「未還」？蓋感於己之未還也；故結語遂及「泛舟」，作還家計，而慚對「小婦」。蓋初發巴渝，便擬下江陵；今飄泊於雲、夔者久，婦之顏亦非其初矣，故以爲「慚」，其意極悲。而譚謂此老娬媚，可笑。

十七夜對月 5013 PDF365,PDF5.29
秋月仍圓夜。江村獨老身。捲簾還照客。倚杖更隨人。光射潛虯動。明翻宿鳥頻。茅齋依橘柚。清切露華新。

以仍圓之月，對獨老之身，能無愴然！乃捲簾則照，倚杖則隨，月亦未嘗不憐我。獨念光明注射，潛虬亦動，宿鳥猶翻；而清切露華，霑於橘柚，茅齋中人懷歸之思，能不與虬俱動，與鳥俱翻乎？

白露 4704 PDF365,PDF5.29
白露團甘子。清晨散馬蹄。圃開連石樹。船渡入江溪。憑几看魚樂。回鞭急鳥栖。漸知秋實美。幽徑恐多蹊。

此公遊甘林之作。甘乃南楚佳果，公所注意。而白露團之，甘將熟矣。於是清晨乘馬而往，圃樹在望，又渡江溪，憑几看魚，樂同濠上，竟日不厭，見鳥棲而始急於迴鞭，其得趣可知矣。秋實漸美，幽徑多蹊，不知果能飫其味否也？此亦意外之慮，猶淵明《種豆》詩所云「但使願無違」也。

孟氏 4776 PDF365,PDF5.30
孟氏好兄弟。養親唯小園。承顏胝手足。坐客強盤飧。負米力葵外。讀書秋樹根。卜鄰慚近舍。訓子學誰門。

「養親唯小園」，見其貧。承顏至胝手足，而強坐客以盤飧，此亦承親志者。而子之孝、親之賢兩見之矣。「力葵」鉏菜也；「讀書秋樹根」貧而好學也。意欲卜鄰而慚與之近，謂訓子不如也。

驅豎子摘蒼耳 3678 PDF365,PDF5.31
江上秋已分。林中瘴猶劇。畦丁告勞苦。無以供日夕。蓬莠獨不燋。野蔬暗泉石。卷耳況療風。童兒且時摘。侵星驅之去。爛漫任遠適。放筐亭午際。洗剝相蒙冪。登牀半生熟。下箸還小益。加點瓜薤間。依稀橘奴迹。亂世誅求急。黎民糠籺窄。飽食復何心。荒哉膏粱客。富家廚肉臭。戰地骸骨白。寄語惡少年。黃金且休擲。

竭畦丁之力「無以供日夕」，天旱故也。下云「蓬莠猶不焦」，可見野蔬亦蓬莠之類，故不畏旱。◯摘卷耳本以當蔬菜，而其性又兼療風，故童兒亦時有摘之以治病者。◯摘蒼耳非難事，何用驅之？欲其早也。所以欲早者，秋熱猶盛而瘴猶劇，故令避之。至亭午而放筐矣。公之使人俱兼經濟。◯「加點瓜薤間」，謂元有瓜薤，而參用野蔬，故云「小益」。若專用卷耳，便難下嚥矣。◯「橘奴迹」無謂。◯說到「黎民糠籺」，知公寄意更遠，雖食卷耳，甘之如飴矣。◯「黃金且休擲」，似謂賭錢。「休翻鹽井」所云惡少，卽此輩。而白晝攤錢，卽其橫黃金者也。注引韓嫣事，誤。
PDF5.203
「加點瓜薤間，依稀橘奴迹」，蓋古人用橘以調和。杜預《七規》云：「庶羞旣異，五味代臻。糅以丹橘，雜以芳鱗。」可證。註引李衡木奴事不合。

同元使君舂陵行 4813 PDF366,PDF5.32
遭亂髮盡白。轉衰病相嬰。沉綿盜賊際。狼狽江漢行。歎時藥力薄。爲客羸瘵成。吾人詩家秀。博采世上名。粲粲元道州。前聖畏後生。觀乎舂陵作。欻見俊哲情。復覽賊退篇。結也實國楨。賈誼昔流慟。匡衡常引經。道州憂黎庶。詞氣浩縱橫。兩章對秋月。一字偕華星。致君唐虞際。純朴憶大庭。何時降璽書。用爾爲丹青。獄訟永衰息。豈唯偃甲兵。悽惻念誅求。薄斂近休明。乃知正人意。不苟飛長纓。涼飆振南岳。之子寵若驚。色阻金印大。興含滄溟清。我多長卿病。日夕思朝廷。肺枯渴太甚。漂泊公孫城。呼兒具紙筆。隱几臨軒楹。作詩呻吟內。墨淡字攲傾。感彼危苦詞。庶幾知者聽。

詩題亦異。公作此詩，蓋同聲之應也。《詩序》云：「今盜賊未息，知民疾苦，云云，天下少安可待矣！」肝膈之言，一字一淚。◯「歎時藥力薄」，奇語，蓋公之歎時，亦以救世，而藥力淺薄，無濟於事，但自成其羸瘵而已。卽作此詩，亦欲救世，使人聞而興起，故《詩序》云：「知我者，不必寄元。」◯「乃知正人意，不苟飛長纓」此篇中喫緊語，公與元之相契在此。使居官者人人有此念，天下治矣。

*寄狄明府博濟南 4803 PDF366,PDF5.33
梁公曾孫我姨弟。不見十年官濟濟。大賢之後竟陵遲。浩蕩古今同一體。比看叔伯四十人。有才無命百僚底。今者兄弟一百人。幾人卓絕秉周禮。在汝更用文章爲。長兄白眉復天啟。汝門請從曾翁說。太后當朝多巧詆。狄公執政在末年。濁河終不汙清濟。國嗣初將付諸武。公獨廷諍守丹陛。禁中決冊請房陵。前朝長老皆流涕。太宗社稷一朝正。漢官威儀重昭洗。時危始識不世才。誰謂荼苦甘如薺。汝曹又宜列土食。身使門戶多旌棨。胡爲漂泊岷漢間。干謁王侯頗歷抵。況乃山高水有波。秋風蕭蕭露泥泥。虎之饑。下巉巖。蛟之橫。出清泚。早歸來。黃土汙衣眼易眯。

「不見十年官濟濟」，謂其早罷官，在仕途不十年濟濟上進也。此篇敍事，殊少筆力。

*寄韓諫議註 4822 PDF367,PDF5.33
今我不樂思岳陽。身欲奮飛病在牀。美人娟娟隔秋水。濯足洞庭望八荒。鴻飛冥冥日月白。青楓葉赤天雨霜。玉京羣帝集北斗。或騎麒麟翳鳳凰。芙蓉旌旗煙霧樂。影動倒景搖瀟湘。星宮之君醉瓊漿。羽人稀少不在傍。似聞昨者赤松子。恐是漢代韓張良。昔隨劉氏定長安。帷幄未改神慘傷。國家成敗吾豈敢。色難腥腐餐風香。周南留滯古所惜。南極老人應壽昌。美人胡爲隔秋水。焉得置之貢玉堂。

此詩渺茫恍惚，不能窮其際。想其人必輕功名、遺富貴、超然塵表者，故比之子房運籌幃幄而其神慘傷。謂國家成敗所繫，豈敢遠引，而色難於腥腐，而飡必楓香，知韓爲諫議時，必有不如意事而決去者也。先云「思岳陽」，又云「洞庭」、「瀟湘」，又「南極老人」，知韓爲楚人，而岳陽乃其家也。◯「南極老人」非祝其壽昌。此星治平則見，蓋意在治平。而貢之玉堂，則老人星見矣。◯「或騎麒麟翳鳳凰」，言或騎麟、或騎鳳。「翳」，助語詞。◯「羽人稀少不在傍」，言羽人鮮不在傍者。
PDF5.209
「氣雜臭腐」乃費長房事，《鶴林》以爲王方平，誤。其註「飡風香」云：「余觀佛書云：『凡諸所嗅，風與香等。』然則『楓』當作『風』，今刻誤。」

寄岑嘉州 3525 PDF367,PDF5.34
不見故人十年餘。不道故人無素書。願逢顏色關塞遠。豈意出守江城居。外江三峽且相接。斗酒新詩終自疏。謝朓每篇堪諷誦。馮唐已老聽吹噓。泊船秋夜經春草。伏枕青楓限玉除。眼前所寄選何物。贈子雲安雙鯉魚。

趙注：「青楓，楚地。」必有所據。◯「贈子雲安雙鯉魚」，因其十年無素書，而贈以寄書之物也。◯青楓卽雙楓浦，公有詩，在長沙瀏陽縣；然楚多楓，此又以爲楚之通名矣。
PDF5.206
鄭注云：「青楓謂楚地。」然無的據。後讀公《雙楓浦》詩云：「輟棹青楓浦。」知爲地名之據。浦在長沙，而此云「伏枕青楓」，乃夔州詩也，是夔州地名青楓，故其《送李功曹之荆州》詩云：「使者雖光彩，青楓遠自愁。」青楓乃自指所居也。又名楓樹，其《送田四弟赴荆州》云：「燕辭楓樹日。」可見。因知《秋興》所云「凋傷楓樹林」，泛言楚地，巫山、巫峽在其內，非止凋楓樹而已。「雲安雙鯉」，按《志》：「夔州至天寶改雲安郡，乾元初復夔州。」然則雲安卽夔、而今之雲陽，後周名雲安，唐屬夔州，則公詩所云「峽裏雲安縣」是也。

魏將軍歌 0615 PDF368,PDF5.35
將軍昔著從事衫。鐵馬馳突重兩銜。被堅執銳略西極。崑崙月窟東嶄巖。君門羽林萬猛士。惡若哮虎子所監。五年起家列霜戟。一日過海收風帆。平生流輩徒蠢蠢。長安少年氣欲盡。魏侯骨聳精爽緊。華嶽峯尖見秋隼。星纏寶鉸金盤陀。夜騎天駟超天河。攙搶熒惑不敢動。翠蕤雲旓相蕩摩。吾爲子起歌都護。酒闌插劍肝膽露。鉤陳蒼蒼玄武暮。萬歲千秋奉明主。臨江節士安足數。

此詩筆力眞萬人敵也。「臨江節士」，樂府固有此歌，然必有其人。按：蜀之忠州，漢名臨江縣，今有嚴顏塚，豈卽其人耶？

秋峽 5153 PDF368,PDF5.35
江濤萬古峽。肺氣久衰翁。不寐防巴虎。全生狎楚童。衣裳垂素髮。門巷落丹楓。常怪商山老。兼存翊贊功。

以久衰翁當萬古峽，已令人不寒而慄。況巴虎、楚童，俱能傷人；而謹爲之防，勉與之狎，何苦如之！楚童卽楚人，蓋以童豎視之，而至與巴虎並稱，則狎之難更甚於防虎矣。前四句從峽來，而「丹楓」則秋也；以「素髮」對之則悲，是以嘗怪商山之老，猶出而定儲，我之衰老如是，尙可庶幾否乎？

日暮 5015 PDF368,PDF5.36
牛羊下來久。各已閉柴門。風月自清夜。江山非故園。石泉流暗壁。草露滴秋根。頭白明燈裏。何須花燼繁。

「風月自清夜」一聯，其意極悲，而不著色相。劉云：「人人能言，人人不能言。」信矣。至結語尤悲，意在濟時而傷於頭白，反怪花燼之繁也；與「待爾嗔烏鵲」同妙。

月 5148 PDF368,PDF5.36
四更山吐月。殘夜水明樓。塵匣元開鏡。風簾自上鉤。兔應疑鶴髮。蟾亦戀貂裘。斟酌姮娥寡。天寒奈九秋。

此詩首二句經東坡物色，故選者及之，不知下面作何解。余謂此《詩》之比也，月與嫦娥以比人主，蟾、兔以比君側小人。四更之月殘月也，夜亦將殘，故水映樓臺而生明，則借日之光也；此寫將曉之景誠妙。月魄如掩匣之鏡，而旁留一暈之光，知鏡體本明，故曰「元開鏡」；而此時風簾偶吹上鉤，固一時之景，而簾鉤亦殘月之象也。兔已隱矣，似疑我之鶴髮；蟾亦不見，如我之畏寒而亦戀貂裘。蟾知畏寒，獨不爲嫦娥一斟酌乎？寡居月宮，而天寒如此，其奈九秋何！蓋比人主資本明睿，其行事有暗合於道者；乃君側小人，或忌老成，或保身家，無能將順其美，此愛君者所深憂也。「蟾戀貂裘」，語本無據，而著一「亦」字，便不嫌無據矣。鍾評落句云：「滑稽之甚，在『寡』字上加『斟酌』二字。」譚云：「又絕不輕薄。」非說夢乎？

曉望 5030 PDF369,PDF5.38
白帝更聲盡。陽臺曙色分。高峯寒上日。疊嶺宿霾雲。地坼江帆隱。天清木葉聞。荆扉對麋鹿。應共爾爲羣。

「高峯寒上日」當作「上寒日」，不但可對下句，而「寒日」卻有味。「天清木葉聞」，超脫不著色相，精極。◯此與前章《月》詩同一比也。「高峯寒日」，比人主孤立於上；「疊嶺霾雲」，比羣小黨比於下。江帆則隱，木葉則聞，比小人障蔽，不見其大者遠者，止聞其小者近者。道不可行，止應糜鹿爲羣而已，觀結語知全章之指。

*別李秘書始興寺所居 4750 PDF369,PDF5.39
不見祕書心若失。及見祕書失心疾。安爲動主理信然。我獨覺子神充實。重聞西方止觀經。老身古寺風泠泠。妻兒待來且歸去。他日杖藜來細聽。

「安爲動主」，正用禪語。「覺子神充實」，鍾云：「修行人到頭語。」◯「老身」湊著「古寺」，而加以「風泠泠」，談禪得趣，數十百言不了者，七字了之，其妙可想而不可言。◯「妻兒待米」，鍾云：「敗興事說來高雅。可見高雅存乎其人。」

九月一日過孟十二倉曹十四主簿兄弟 5045 PDF370,PDF5.39
藜杖侵寒露。蓬門啟曙煙。力稀經樹歇。老困撥書眠。秋覺追隨盡。來因孝友偏。清談見滋味。爾輩可忘年。

前四句分頂，寫得眞率。◯「撥書眠」，見其牀上皆書也。◯「來因孝友偏」，譚云：「古人論行結交如此，作忘年交，亦以孝弟，非以清談。然孝友之人，清談亦與人別。」

過客相尋 4533 PDF370,PDF5.40
窮老眞無事。江山已定居。地幽忘盥櫛。客至罷琴書。挂壁移筐果。呼兒問煮魚。時聞繫舟楫。及此問吾廬。

客至乃移筐果，見居室淺隘。客至呼兒煮魚，見治具眞率。繫舟相問者多，見不落寞。

*孟倉曹步趾領酒醬二物滿器見遺老夫 5047 PDF370,PDF5.40
楚岸通秋屐。胡牀面夕畦。藉糟分汁滓。甕醬落提攜。飯糲添香味。朋來有醉泥。理生那免俗。方法報山妻。

觀二孟所餉之物，便知其人不俗。◯「理生那免俗」，鍾云：「至言，眞，俗人反不知。」
PDF5.202
「楚岸通秋屐」，紀倉曹來路，照本題「步趾」。遂與胡牀，面畦而坐，以相知脫略於禮文也。三四詞對而意不對，謂汝家籍糟，而分我「汁滓」，此言酒而與「甕醬」作對；「提攜」雙頂，而「落」則放下也。此律詩之變體，唯杜有之。所云「提攜」者，必僕夫也。

*課小豎鋤斫舍北果林枝蔓荒穢淨訖移床三首 4934 PDF370,PDF5.41
病枕依茅棟。荒鉏淨果林。背堂資僻遠。在野興清深。山雉防求敵。江猿應獨吟。洩雲高不去。隱几亦無心。眾壑生寒早。長林卷霧齊。青蟲懸就日。朱果落封泥。薄俗防人面。全身學馬蹄。吟詩坐回首。隨意葛巾低。籬弱門何向。沙虛岸只摧。日斜魚更食。客散鳥還來。寒水光難定。秋山響易哀。天涯稍曛黑。倚杖更徘徊。

總是因時俗薄惡，有絕人辟世之意。◯山雉耿介善鬥；己不與人爭，倂防雉之求敵。獨吟無侶，自有江猿應之，猶同調也。洩雲高而不去，此無心而出岫者；隱几者同一無心也。
其二：前四句見果林荒穢之象。薄俗則唯恐失人之歡；全身則唯率其眞性而已。「隨意葛巾低」，謂吟詩自適，初無繫累也。
其三：寫淨訖移牀，自得之趣。言籬門不整，沙岸任摧；魚鳥忘機，狎而爲侶。對寒水之光，聽秋山之響。涉而成趣；樂以忘歸。防山雉之求敵，防薄俗之人面，猶覺多事矣。◯「魚更食」，言其不避人也。

溪上 4698 PDF371,PDF5.42
峽內淹留客。溪邊四五家。古苔生迮地。秋竹隱疏花。塞俗人無井。山田飯有沙。西江使船至。時復問京華。

此公所居。古苔、秋竹，可以自適；人無井、飯有沙，可以相安。「復問京華」有二意：亂定可以還鄕；亂未定又不如溪上之適也。

中夜 3933 PDF371
中夜江山靜。危樓望北辰。長爲萬里客。有愧百年身。故國風雲氣。高堂戰伐塵。胡雛負恩澤。嗟爾太平人。

「高堂戰伐塵」，前夔州歌有句云：「中有高堂天下無。」知高堂是夔州地名，豈卽高唐，而字可通用乎？後詩云：「野哭初聞戰。」知夔亦有兵變。

復愁十二首 5063 PDF371,PDF5.42
人煙生處僻。虎迹過新蹄。野鶻翻窺草。村船逆上溪。釣艇收緡盡。昏鴉接翅稀。月生初學扇。雲細不成衣。萬國尙防寇。故園今若何。昔歸相識少。早已戰場多。身覺省郎在。家須農事歸。年深荒草徑。老恐失柴扉。金絲鏤箭鏃。皁尾製旗竿。一自風塵起。猶嗟行路難。胡虜何曾盛。干戈不肯休。閭閻聽小子。談話覓封侯。貞觀銅牙弩。開元錦獸張。花門小前好。此物棄沙場。今日翔麟馬。先宜駕鼓車。無勞問河北。諸將角榮華。任轉江淮粟。休添苑囿兵。由來貔虎士。不滿鳳皇城。江上亦秋色。火雲終不移。巫山猶錦樹。南國且黃鸝。每恨陶彭澤。無錢對菊花。如今九日至。自覺酒須賒。病減詩仍拙。吟多意有餘。莫看江總老。猶被賞時魚。

其一：卜居僻地，欲以避人，又須防虎，此固可愁者。
其二：此詩卽景，而愁在言外。釣盡收緡，鴉稀接翅，則日由晚而入夜矣。月扇、雲衣是成語，公拆而用之。月哉生明而初學扇，未成扇也；雲片細如魚鱗而不成衣。未成扇，無以禦暑；不成衣，無以禦寒。比己作客之窮也。古詩：「新裂齊紈素，團圓似明月。」此月扇所自出；雲衣公屢用之，如「雲如白衣」、「雲濕仙衣」，必有所據。
其三：「故園今若何？」問也，下二句答。味其答意，則己無家可歸矣，安得不愁！首尾二句「尙防、早已」相應，見亂之久也。
其四：省郎尙在，貧須歸農；荒徑年深，又恐倂柴門而失之。愁極。
「金絲箭」、「皁尾旗」，註謂胡服，近是。「一自風塵起」，經今十年矣，亂猶未息，家不得歸，猶嗟行路之難，此愁之所以不歇也。
「貞觀之弩」、「開元之弓」，因喜「花門小箭」而棄之，此必實事，然寓意甚遠。
其七：定胡虜易，定人心難。人懷倖功之心，此干戈所以不息也。
其八：內廐之馬，先架「鼓車」，勿問河北諸將，欲朝廷修文德以來之也。
PDF5.209
《鶴林》云：「言雖祥麟之馬，必先使駕鼓車，由賤而後可致貴。今諸將驟登貴顯，如馬未駕鼓車而先駕玉輅，安於榮華，志得意滿，無復驅攘之志，河北叛亂，決難討除，無勞問也。」
其九：京師衞士，止充苑囿之役，而轉輸以養之。食糧有兵，禦敵無兵，此承平之弊，而古今之通患也。
其十：愁氣候之失平。江上秋色，正於錦樹見之。而火雲在，黃鸝鳴，宜涼而反熱也。
其十一：愁其貧。
其十二：「猶被賞時魚」，不解。

搖落 3921 PDF373,PDF5.44
搖落巫山暮。寒江東北流。煙塵多戰鼓。風浪少行舟。鵝費羲之墨。貂餘季子裘。長懷報明主。臥病復高秋。

「鵝費羲之墨」，公必善書法。公自云：「九齡書大字。」

九日五首 5081 PDF373,PDF5.45
重陽獨酌杯中酒。抱病起登江上臺。竹葉於人旣無分。菊花從此不須開。殊方日落玄猿哭。舊國霜前白雁來。弟妹蕭條各何往。干戈衰謝兩相催。舊日重陽日。傳杯不放杯。卽今蓬鬢改。但愧菊花開。北闕心長戀。西江首獨回。茱萸賜朝士。難得一枝來。舊與蘇司業。兼隨鄭廣文。采花香泛泛。坐客醉紛紛。野樹歌還倚。秋砧醒卻聞。歡娛兩冥莫。西北有孤雲。故里樊川菊。登高素滻源。他時一笑後。今日幾人存。巫峽蟠江路。終南對國門。繫舟身萬里。伏枕淚雙痕。爲客裁烏帽。從兒具綠尊。佳辰對羣盜。愁絕更誰論。

五首未必一時之作；他不可知，如兩七言律定非同作者。
重陽獨酌，自覺少趣，故抱病登臺。「竹葉」一聯反言，以見佳節不可不飲也。雁來恆事，加一「舊國」便異，以起下句，雁來而舊國之弟妹不來也。
其二：「傳杯不放杯」，見古人只用一杯，諸客傳飲，非若今人各自一杯也。「首獨回」，想茱萸之賜而西望也。
其三：「坐客」不曰「醉醺醺」而曰「醉紛紛」，醉客多也。秋砧醒而後聞，則醉中之樂可知；故接言「歡娛」。
其四：「爲客裁烏帽」，蓋用管寧事。按：寧居家恆著皁帽，因不應州郡之辟，更著白帽。前有詩「簪稀白帽稜」，而此「裁烏帽」，以客爲家也。「兒具綠尊」，見無客也。「佳辰」不對客而對「羣盜」，愁絕何言！
其五：《演義》別自爲題曰《登高》。此詩前四句皆登高所見，而頷聯分頂首二句來，乃「悲秋」所感。至頸聯發其悲秋因常作客，而纔露出登臺以見本題，亦倒插法也。旣作客，又衰老，悲憤之極，故落句不嫌鄭重。而遵岩駁之，非知詩者。

*九日五首 5092 PDF373,PDF5.45
風急天高猿嘯哀。渚清沙白鳥飛迴。無邊落木蕭蕭下。不盡長江滾滾來。萬里悲秋常作客。百年多病獨登臺。艱難苦恨繁霜鬢。潦倒新停濁酒杯。

季秋江村 5124 PDF374,PDF5.47
喬木村墟古。疏籬野蔓懸。清琴將暇日。白首望霜天。登俎黃甘重。支牀錦石圓。遠遊雖寂寞。難見此山川。

世亂久客，宜無好懷；而興之所至，雖「白首望霜天」，亦自成趣。況黃柑、錦石，他方所無，遂忘遠遊之寂寞矣。余謂「窮他不倒」者以此。

季秋蘇五弟纓江樓夜宴崔十三評事韋少府姪三首 5116 PDF374,PDF5.47
峽險江驚急。樓高月迥明。一時今夕會。萬里故鄕情。星落黃姑渚。秋辭白帝城。老人因酒病。堅坐看君傾。明月生長好。浮雲薄漸遮。悠悠照邊塞。悄悄憶京華。清動杯中物。高隨海上查。不眠瞻白兔。百過落烏紗。對月那無酒。登樓況有江。聽歌驚白鬢。笑舞拓秋窗。尊蟻添相續。沙鷗並一雙。盡憐君醉倒。更覺片心降。

觀頷聯，同會皆故鄕。「黃姑渚」卽天河；季秋昏定而天河已落，則星與之俱落矣。註謂忠州有黃姑渚，無可考。
其二：單詠月，無關於江樓之宴，豈誤入耶？然亦不知其意之所在。
其三：「那無酒」言有酒。頸聯「尊蟻」頂「那無酒」來，「沙鷗」根「況有江」來；隔聯承頂，別是一格。
第二首誤入無疑。末章卽承前章不飲來，言今夕對月，何嘗無酒，況登樓臨江，江月相輝，何可不飲。而阻於酒病，此心不勝飛躍，忽聽諸君之歌，驚我白頭老人，笑而起舞，開拓秋窗。且諸君興豪，添酒至於相續。卽沙鷗亦若戀此良夜，雙浮於江也。則何必自飲而後快哉！使君等盡醉倒，景若可憐，而我心更以自慊也。

暮歸 5571 PDF375,PDF5.49
霜黃碧梧白鶴栖。城上擊柝復烏啼。客子入門月皎皎。誰家搗練風淒淒。南渡桂水闕舟楫。北歸秦川多鼓鼙。年過半百不稱意。明日看雲還杖藜。

觀「南渡桂水」句，此詩作於江陵者。「闕舟楫」，無錢爲僱直也。「看雲杖藜」，可謂安時處順者。

送孟十二倉曹赴東京選 5050 PDF375,PDF5.49
君行別老親。此去苦家貧。藻鏡留連客。江山憔悴人。秋風楚竹冷。夜雪鞏梅春。朝夕高堂念。應宜綵服新。

「藻鏡」謂吏部主選者，未必一去卽選，致留連遠客；而客路之江山，又最能憔悴人。如去而道經楚之竹，鞏之梅，秋風、夜雪，並傷懷抱，能無憔悴乎！亦緣倉曹朝夕有高堂之念，此正憔悴之由。定須綵服而回，庶可慰其老親之心也。

*憑孟倉曹將書覓土樓舊莊 5052 PDF375,PDF5.50
平居喪亂後。不到洛陽岑。爲歷雲山問。無辭荆棘深。北風黃葉下。南浦白頭吟。十載江湖客。茫茫遲暮心。

爲我遠歷雲山以問，而又勿辭荆棘之深，說得可傷。後四句致丁寧之意，「白頭吟」、「江湖客」自謂。

耳聾 5140 PDF375,PDF5.50
生年鶡冠子。歎世鹿皮翁。眼復幾時暗。耳從前月聾。猿鳴秋淚缺。雀噪晚愁空。黃落驚山樹。呼兒問朔風。

鶡，雄雉，善鬥，故武士以爲冠。
PDF5.202
首二句，一慨生逢兵亂而鬥死不休，一歎世人多機而駕空隱迹。所見所聞，俱堪蹙頞，因云吾眼不知復以幾時暗，若耳則幸從前月聾矣。故猿啼、雀噪，愁淚斯忘，聾之效也。但眼猶未暗，見山木之黃落而驚心，致問朔風，悲同宋玉，剩此通愁之竇，尙覺多事耳！當此世界，何如旣聾且盲，不聞不見之愈乎？寫愁至此，入非非想。「鶡冠」須溪不錯。「鹿皮翁」須看《遣興》詩註始詳。

小園 5126 PDF376,PDF5.51
由來巫峽水。本自楚人家。客病留因藥。春深買爲花。秋庭風落果。瀼岸雨頹沙。問俗營寒事。將詩待物華。

灌園之水，總出巫峽，卻自人家引來，見其不易。又謂此園因客病而留之，爲其可以種藥；追遡買時，蓋在春深，因有花可以娛情。劉云倒句，何解？「風落果」，見園之利不但花、藥，「雨頹沙」，見時須修築，不但引水之難。園中之事，寒亦有之，如所云秋菜冬菁是也。素不慣習，則問俗而營寒；園亦有物華，則將詩待之，不令寂寞也。

夜 5138 PDF376,PDF5.52
絕岸風威動。寒房燭影微。嶺猿霜外宿。江鳥夜深飛。獨坐親雄劍。哀歌歎短衣。煙塵繞閶闔。白首壯心違。

峻絕之岸，風威尤勁，燭影之微因之。嶺猿不鳴，知其畏霜而宿；江鳥夜飛，又畏風而不能宿，皆夜景之可悲者。「親雄劍」，則壯心未已；「歎短衣」，用甯戚所云「短布單衣不掩脛」者，自傷其貧也。「白首壯心違」，恨不得入朝一掃煙塵也。

奉酬薛十二丈判官見贈 4786 PDF376,PDF5.52
忽忽峽中睡。悲風方一醒。西來有好鳥。爲我下青冥。羽毛淨白雪。慘淡飛雲汀。旣蒙主人顧。舉翮唳孤亭。持以比佳士。及此慰揚舲。清文動哀玉。見道發新硎。欲學鴟夷子。待勒燕山銘。誰重斷蛇劍。致君君未聽。志在麒麟閣。無心雲母屛。卓氏近新寡。豪家朱門扃。相如才調逸。銀漢會雙星。客來洗粉黛。日暮拾流螢。不是無膏火。勸郎勤六經。老夫自汲澗。野水日泠泠。我歎黑頭白。君看銀印青。臥病識山鬼。爲農知地形。誰矜坐錦帳。苦厭食魚腥。東西兩岸坼。橫水注蒼溟。碧色忽惆悵。風雷搜百靈。空中右白虎。赤節引娉婷。自云帝里女。噀雨鳳凰翎。襄王薄行迹。莫學冷如丁。千秋一拭淚。夢覺有微馨。人生相感動。金石兩青熒。丈人但安坐。休辨渭與涇。龍蛇尙格鬥。灑血暗郊坰。吾聞聰明主。治國用輕刑。銷兵鑄農器。今古歲方寧。文王日儉德。俊乂始盈庭。榮華貴少壯。豈食楚江萍。

此詩如巫山神女遊行於煙雲縹緲之間，又公之變局也。◯起來二句，感觸於薛之贈詩。須溪謂不知其何從來，何所指？蓋下語玄超，令人莫測。又云：「西來有好鳥。」語亦脫空，蓋比薛於鶴。說到「舉翮唳孤亭」，暗比其贈詩。至「佳士」、「清文」，纔明白說出。又謂其見道而發於新硎，豈徒以文擅場者哉！◯「揚舲」公自謂，蓋時將出峽也。勒銘燕山，本欲以功名自見；而先以欲學鴟夷，又似超於功名之外者。本將詠其新婚，而先以「志在麟閣」；方慶薛之得婚豪家，于歸燕爾，而又謂其妻「洗粉黛」而勖勤學。筆如遊龍，不可捕捉。◯妻勸勤學，固應以銀青期之，卻從老夫說起。而先言「自汲澗」，後言「厭魚腥」，皆非意想所及。◯「臥病識山鬼」，病之久也；「爲農知地形」，農之安也。二句起下「誰矜坐錦帳」，謂與「銀印青」分途也。三峽魚多，故厭食之，蓋厭作客之久也。◯按：漢尙書郎起草更直，給青縑帳。公亦尙書郎，「錦帳」豈謂是乎？◯薛之新昏，引「卓氏」、「相如」，似有奇緣，前面未盡發揮，今又比之於襄王神女事，卻從巫峽說起，極狀神女之靈幻。按：神女名瑤妃，乃西王母之女，曾助禹治水，故云「帝里女」，而「噀雨」卽用行雨事。又入丁鶴，應前「好鳥」，謂襄王行迹輕薄，但爾不可學丁之冷於世情也。「千秋」卽用丁令威去家千歲語；「拭淚」則不冷矣。此段從宋玉《高唐賦》脫來，怳惚不可爲象。◯「人生相感」二句，旣結上，又起下。「丈人安坐」以下，始及莊語，陶淵明所云：「始則蕩以思慮，而終歸閒正。」蓋賦體也。亦以收前「《燕山銘》」、「麒麟閣」之意。涇、渭皆吐蕃入寇之路，皆宜防守，不必辨其清濁。◯「豈食楚江萍」，謂食祿於朝也。

送李八祕書赴杜相公幕 4743 PDF377,PDF5.55
青簾白舫益州來。巫峽秋濤天地回。石出倒聽楓葉下。櫓搖背指菊花開。貪趨相府今晨發。恐失佳期後命催。南極一星朝北斗。五雲多處是三台。

杜鴻漸自蜀歸朝，辟李入幕而急於趨赴。爾時峽江秋濤方壯，楓葉下而倒聽，菊花開而背指，甚言舟行之疾也；「倒聽」與「背指」同解。五六正發其急趨之心。「南極」以地言；「一星朝北斗」，用使星事，而「北斗」謂京師也。「三台」謂杜。

贈李八祕書別三十韻 4725 PDF378,PDF5.56
往時中補右。扈蹕上元初。反氣凌行在。妖星下直廬。六龍瞻漢闕。萬騎略姚墟。玄朔回天步。神都憶帝車。一戎纔汗馬。百姓免爲魚。通籍蟠螭印。差肩列鳳輿。事殊迎代邸。喜異賞朱虛。寇盜方歸順。乾坤欲晏如。不才同補衮。奉詔許牽裾。鴛鷺叨雲閣。騏驎滯玉除。文園多病後。中散舊交疏。飄泊哀相見。平生意有餘。風煙巫峽遠。臺榭楚宮虛。觸目非論故。新文尙起予。清秋凋碧柳。別浦落紅蕖。消息多旗幟。經過歎里閭。戰連脣齒國。軍急羽毛書。幕府籌頻問。山家藥正鋤。台星入朝謁。使節有吹噓。西蜀災長弭。南翁憤始攄。對揚抏士卒。乾沒費倉儲。勢藉兵須用。功無禮忽諸。御鞍金騕褭。宮硯玉蟾蜍。拜舞銀鉤落。恩波錦帕舒。此行非不濟。良友昔相於。去旆依顏色。沿流想疾徐。沉綿疲井臼。倚薄似樵漁。乞米煩佳客。鈔詩聽小胥。杜陵斜晚照。潏水帶寒淤。莫話清溪髮。蕭蕭白映梳。

「中補右」謂朝廷補爲右拾遺；後云「同補袞」，蓋李右而公左也。◯「一戎」成語，劉云：「不成語。」何耶？◯「差肩列鳳輿」，謂肩隨鳳輿之後。◯「台星」、「良友」俱謂杜；「南翁」公自謂。◯「對敭抏士卒」、「功無禮忽諸」，舊解粗通，然終不佳。◯「銀鉤」、「錦帕」，不知所出。◯「沉綿」謂病。◯「乞米煩佳客」，李嘗餉米；「鈔詩」謂鈔李之詩。◯「清溪髮」，語新。

*聞惠子過東溪 4486 PDF378,PDF5.57
惠子白駒瘦。歸溪唯病身。皇天無老眼。空谷滯斯人。崖蜜松花熟。山杯竹葉新。柴門了無事。黃綺未稱臣。

「白驢瘦」便奇。◯皇天無我之老眼，故斯人不達，更奇。◯山蜂釀蜜於高崖之上，後山上縋人而取之，名曰「崖蜜」，有黔人向余言。櫻桃妄說。

大覺高僧蘭若 5188 PDF378,PDF5.57
巫山不見廬山遠。松林蘭若秋風晚。一老猶鳴日暮鐘。諸僧尙乞齋時飯。香爐峯色隱晴湖。種杏仙家近白楡。飛錫去年啼邑子。獻花何日許門徒。

高僧往湖南未回，而題其蘭若；言僧去而蘭若之鳴鐘飯僧如故。

自瀼西荆扉且移居東屯茅屋四首 5021 PDF378,PDF5.57
白鹽危嶠北。赤甲古城東。平地一川穩。高山四面同。煙霜淒野日。秔稻熟天風。人事傷蓬轉。吾將守桂叢。東屯復瀼西。一種住清溪。來往皆茅屋。淹留爲稻畦。市喧宜近利。林僻此無蹊。若訪衰翁語。須令賸客迷。道北馮都使。高齋見一川。子能渠細石。吾亦沼清泉。枕帶還相似。柴荆卽有焉。斫畬應費日。解纜不知年。牢落西江外。參差北戶間。久遊巴子宅。臥病楚人山。幽獨移佳境。清深隔遠關。寒空見鴛鷺。回首憶朝班。

公卜居必擇勝地，前四句便是東屯茅屋記，而可見其地之勝。
其二：言東屯、瀼西，原無優劣，但有喧寂之殊。
其三：見勝地又得佳鄰。渠之、沼之，共一川也；旣相枕帶，則吾之柴荆，卽得而有之矣。前云「守桂叢」，今云「解纜不知年」，若欲終老於此者。
其四：首言「牢落」、「參差」，見終非娛老之地。但以臥病故，取其幽獨清深，以自休息。及見鴛鷺，又想朝班，此又公之轉念也。

簡吳郎司法 5054 PDF379,PDF5.58
有客乘舸自忠州。遣騎安置瀼西頭。古堂本買藉疏豁。借汝遷居停宴遊。雲石熒熒高葉曙。風江颯颯亂帆秋。卻爲姻婭過逢地。許坐曾軒數散愁。

此卽用詩當簡。五六正寫疎豁景象，見可散愁。末言旣借汝居停，則汝又作主，此堂卻作姻婭接見之地，內室今不可入，幸許我坐曾軒，數得散愁可也。亦相調之詞。

又呈吳郎 5056 PDF379,PDF5.59
堂前撲棗任西鄰。無食無兒一婦人。不爲困窮寧有此。祇緣恐懼轉須親。卽防遠客雖多事。使插疏籬卻甚眞。已訴徵求貧到骨。正思戎馬淚盈巾。

此亦一簡，本不成詩。然直寫情事，曲折明了，亦成詩家一體。大家無所不有，亦無所不可也。◯此婦素來撲棗，畏生客不至，此本人情，卻謂其多事；「使插疏籬」，防其撲棗，本屬多事，卻云「任眞」，謂避嫌宜爾也。皆善巧方便語，本意只是要吳郎任其撲棗耳。至末說此婦之苦，而又推開去，見天下可哀者多，不止一婦。蓋前面爲此婦，覺婆心太切，須如此收，極得口角。讀此詩見此老菩薩心。◯鍾云：「當看其作詩又呈吳郎，是何等念頭。」又評頷聯云：「於困賤人，非唯體悉，又生愛敬，彼呼蹴者何人！」

*題柏大兄弟山居屋壁 5106 PDF380,PDF5.60
叔父朱門貴。郎君玉樹高。山居精典籍。文雅涉風騷。江漢終吾老。雲林得爾曹。哀弦繞白雪。未與俗人操。野屋流寒水。山籬帶薄雲。靜應連虎穴。喧已去人羣。筆架霑窗雨。書籤映隙曛。蕭蕭千里馬。箇箇五花文。

「哀弦」公自謂也；「繞《白雪》」，見同聲相應也。以朱門子弟而隱學於雲林，宜《白雪》之寡和也，豈俗人所能操哉？
其山居之屋，連虎穴而隔人羣，是避俗甚於避虎也。

覃山人隱居 5098 PDF380,PDF5.61
南極老人自有星。北山移文誰勒銘。徵君已去獨松菊。哀壑無光留戶庭。予見亂離不得已。子知出處必須經。高車駟馬帶傾覆。悵望秋天虛翠屛。

山人死後，賦其隱居。「南極」句歎其不壽，「北山」句美其終於隱也。三四歎其人已逝，而松菊猶存，戶庭無恙也。予見亂離可傷，故欲濟時，出於不得已；子知出處必須守經。蓋治則進，亂則退，出處之經也。因歎高車駟馬，傾覆隨之，信有如四皓所歌「其憂甚大」者。悵望秋天，虛留翠屛，莫有踵君之躅何耶？

柏學士茅屋 5102 PDF380,PDF5.62
碧山學士焚銀魚。白馬卻走身巖居。古人已用三冬足。年少今開萬卷餘。晴雲滿戶團傾蓋。秋水浮階溜決渠。富貴必從勤苦得。男兒須讀五車書。

身爲學士，猶焚銀魚，隱巖誦讀，豈非尙友古人者耶？五六正賦茅屋。落句謂學士且然，況志求富貴者。蓋借學士以勉人也。

東屯月夜 5191 PDF380,PDF5.62
抱疾漂萍老。防邊舊穀屯。春農親異俗。歲月在衡門。青女霜楓重。黃牛峽水喧。泥留虎鬥迹。月挂客愁村。喬木澄稀影。輕雲倚細根。數驚聞雀噪。暫睡想猿蹲。日轉東方白。風來北斗昏。天寒不成寢。無夢有歸魂。

東屯之田，乃公孫述所開，而積糧以養兵者，故云「防邊舊穀屯」。何處不可爲農，而至親異俗；欲濟世者須及時，而度歲月於衡門，無限感慨。「青女」句紀其時，「黃牛」句紀其地。「泥留」、「月挂」，言其地之險巇；「喬木」、「輕雲」，言其地之僻靜。地險，故數驚而聞鵲噪，蓋鵲見虎則噪；地靜，故暫睡而想猿蹲，蓋猿無安眠也。至東方旣白，北斗猶昏。北斗京師所在，言其猶亂也。其不成寐以此，故無夢寄歸魂，蓋亦欲歸而不得也。◯「月挂客愁村」，其景可想，不覺悽然！◯「雲根」，石也，拆用爲句。
PDF5.204
黃牛峽在夷陵，而此云「黃牛峽水喧」，寄弟詩云：「青春不假報黃牛。」則夔亦有此峽，今不可考。《埤雅》云：「猴性動，猿性靜。」靜必善睡，故云「暫睡想猿蹲」。前箋謂猿無安眠，誤矣。但此句與下「不成寢」意複，亦小疵也。

東屯北崦 5194 PDF381,PDF5.63
盜賊浮生困。誅求異俗貧。空村惟見鳥。落日未逢人。步壑風吹面。看松露滴身。遠山回白首。戰地有黃塵。

此詩前後皆荒亂景象，而頸聯有清幽之致，亦枯槁中生意也，不妨並見。

夜二首 5158 PDF381,PDF5.63
白夜月休弦。燈花半委眠。號山無定鹿。落樹有驚蟬。暫憶江東鱠。兼懷雪下船。蠻歌犯星起。空覺在天邊。城郭悲笳暮。村墟過翼稀。甲兵年數久。賦斂夜深歸。暗樹依巖落。明河繞塞微。斗斜人更望。月細鵲休飛。

佛家以前半月爲白夜，後半月爲黑夜。「白夜」則上弦也；上弦則月光日盛一日。然感於悶懷，謂雖當白夜，月且休弦，卽燈花半結，且委之而眠，何心對月乎！鹿號、蟬落，皆夜眠所聞，而悽慘之象也，故雖眠不寐。旣想遊吳，還思訪戴，暫忘其爲遠客。不意蠻歌不待天曉，犯星而起，重覺身在天際，而悲如故矣。善本作「犯星起」，是。
其二：與前首同題，然非一時之作。前夜猶眠，此夜不眠，故斗斜猶望；斗斜則月將落矣，故云「月細」。公喜用「細」字，然「月細」不佳。月明星稀，烏鵲南飛，公欲北而不欲南，故囑「鵲休飛」也。月明則飛，今月已細，飛將安之耶！

茅堂檢校收稻二首 5201 PDF382,PDF5.65
香稻三秋末。平田百頃間。喜無多屋宇。幸不礙雲山。御裌侵寒氣。嘗新破旅顏。紅鮮終日有。玉粒未吾慳。稻米炊能白。秋葵煮復新。誰云滑易飽。老藉軟俱勻。種幸房州熟。苗同伊闕春。無勞映渠碗。自有色如銀。

前聯正賦茅堂。當其收穫，必嫌屋隘，而反言之，更見風致。「紅鮮」，穀也；絡繹收回，故云「終日有」。貧家暴富光景可笑。
其二：「煮復新」謂新葵也。煮新葵，下白米飯，聞誰云：葵滑故飯易飽，若老人則飯與葵須兩軟俱勻也。老人飯喜軟熟，余身歷始知。「房州」、「伊闕」，必稻種所自出，而因以爲名，吾鄕亦然。銀之色以形容玉粒。

秋野五首 4921 PDF382,PDF5.66
秋野日疏蕪。寒江動碧虛。繫舟蠻井絡。卜宅楚村墟。棗熟從人打。葵荒欲自鋤。盤飧老夫食。分減及溪魚。易識浮生理。難教一物違。水深魚極樂。林茂鳥知歸。吾老甘貧病。榮華有是非。秋風吹几杖。不厭此山薇。禮樂攻吾短。山林引興長。掉頭紗帽仄。曝背竹書光。風落收松子。天寒割蜜房。稀疏小紅翠。駐屐近微香。遠岸秋沙白。連山晚照紅。潛鱗輸駭浪。歸翼會高風。砧響家家發。樵聲箇箇同。飛霜任青女。賜被隔南宮。身許騏驎畫。年衰鴛鷺羣。大江秋易盛。空峽夜多聞。徑隱千重石。帆留一片雲。兒童解蠻語。不必作參軍。

秋野收穫已畢，故「日疏蕪」。「繫舟蠻井」，「卜宅楚村」，則去住尙未能自決也。「棗從人打」，則人己一視；「葵欲自鋤」，則貴賤一視；「盤飧及溪魚」，則物我一視。非見道何以有此！
其二：首二句以達生處己，以遂性待物；三四承第二句；五六承第一句；而第五句又因第六句，因「榮華有是非」而自甘貧病，亦見道語也。「秋風吹几杖」言其病；「不厭北山薇」言其貧。甘貧病，則自得其得，其樂不減於魚潛淵、鳥歸叢矣。
其三：栖山林者止談山林，未有兼禮樂言者，此公獨得之趣，而與仁知之樂山水者暗合也。劈頭說箇「禮樂攻吾短」，何等韞藉，有此本領而發興於山林，不至流蕩而忘返矣。掉頭而帽側者，看山也，根第二句；曝背而書光，誦讀也，根第一句。後四句雖山林樂事，而清眞澹寂，隱然禮樂行乎其間；栖泉石而非膏肓，入煙霞而無痼疾者也。所以後二首又及「賜被」，又及「畫麟」，而兩不相礙也。
其四：「潛鱗輸駭浪」，輸，避也，猶云退三舍以避者，謂輸也。砧因天寒，樵乘農隙，皆發聲於秋。今旣與南宮之賜被者隔，則飛霜亦聽之青女而已。
其五：言此身許畫麒麟，今日果羣鴛鷺；此自謔之詞，而須溪以爲實然，誤矣。「大江」、「空峽」，寫秋景入非非想。「徑隱」句言辟地之深也；「帆留」句見思歸之切也。尾句亦謔詞，見客巴之久也。◯此五首皆有行藏安於所遇之意。

傷秋 5133 PDF383,PDF5.68
村僻來人少。山長去鳥微。高秋收畫扇。久客掩荆扉。懶慢頭時櫛。艱難帶減圍。將軍猶汗馬。天子尙戎衣。白蔣風飆脆。殷檉曉夜稀。何年減豺虎。似有故園歸。

久客則人厭，故掩柴扉，最是苦語。「頭時櫛」，不冠也，正見「懶慢」；「帶減圍」，身瘦也，正見「艱難」。「將軍思汗馬」，而「天子尙戎衣」，見實心爲國者少。「白蔣」、「殷檉」才說秋，而傷不在秋。豺虎未能減，則故園未得歸，總因思汗馬者非眞將軍也。「似有」，且然而未必之詞。

雨 4679 PDF384
山雨不作泥。江雲薄爲霧。晴飛半嶺鶴。風亂平沙樹。明滅洲景微。隱見巖姿露。拘悶出門遊。曠絕經目趣。消中日伏枕。臥久塵及屨。豈無平肩輿。莫辨望鄕路。兵戈浩未息。蛇虺反相顧。悠悠邊月破。鬱鬱流年度。針灸阻朋曹。糠籺對童孺。一命須屈色。新知漸成故。窮荒益自卑。飄泊欲誰訴。尪羸愁應接。俄頃恐違迕。浮俗何萬端。幽人有高步。龐公竟獨往。尙子終罕遇。宿留洞庭秋。天寒瀟湘素。杖策可入舟。送此齒髮暮。

此詩發興於小雨，非詠雨也。◯「晴飛半嶺鶴」何解？◯「平肩輿」，病人可乘。◯「一命須屈色」，謂對一命之人，便須屈色，見窮途之苦。困於俘俗，欲終老於舟中，計愈拙矣。「杖策可入舟」，謂病稍愈。

秋清 5155 PDF384
高秋蘇肺氣。白髮自能梳。藥餌憎加減。門庭悶掃除。杖藜還客拜。愛竹遣兒書。十月江平穩。輕舟進所如。

肺屬金，旺於秋，故秋清而氣蘇。然臥病久，則藥餌之加減數矣，今厭煩而憎之。門庭之荒穢久矣，以掃除費力而悶之。「愛竹遣兒書」，己未能書，遣兒代書，乞竹栽也。十月將放舟而猶作此舉，不減子猷之癖。

瞿塘兩崖 4239 PDF384
三峽傳何處。雙崖壯此門。入天猶石色。穿水忽雲根。猱玃鬚髯古。蛟龍窟宅尊。羲和冬馭近。愁畏日車翻。

三峽之名舊矣，所指頗有不同，故云：「三峽傳何處」，獨有「雙崖壯此門」。所云瞿塘峽，此有定所、定名者也。「雲根」，石也；亦以雲之觸石而出名之。雙崖插天，仰而望之，入天猶爲石色。公有詩「雙崖洗更青」，知崖色本青。入天與之同色，其高極矣；乃其穿水亦無底，而近水處濺沫浮氣，望如雲屯，謂之「雲根」不虛也；若素疑「雲根」之名而偶徵於此，故用「忽」字。此聯描寫雙崖入神。「猱玃」，往來崖上者；「蛟龍」，潛伏崖底者。此中元有龍宮，公詩屢及之。「羲和」，日馭也，至冬日行南陸，若在平原，猶見日行天上；今兩崖高極，隔斷日車，若翻地軸，而屛日於天之外也。

暝 5032 PDF384,PDF5.69
日下四山陰。山庭嵐氣侵。牛羊歸徑險。鳥雀聚枝深。正枕當星劍。收書動玉琴。半扉開燭影。欲掩見清砧。

琴劍書皆作客隨行之物；旣卽次，則劍以防夜，必置牀頭，琴亦與書爲伍。日暝自當正枕收書，正枕而當星劍，收書而觸玉琴，鏗然有聲，亦常事也，但人道不及耳。扉猶半開，起燭出影，隨將掩門，忽見清砧，亦甚尋常；但暝時光景細心體察，寫得曲折卻有情致，人所不及耳。鍾、譚極贊「半扉燭影」語微妙，當別有見。「清砧」不曰聞而曰「見」亦妙，此砧蓋在家者，一面將掩扉，一面將發聲也。

雲 5156 PDF385,PDF5.72
龍以瞿塘會。江依白帝深。終年常起峽。每夜必通林。收穫辭霜渚。分明在夕岑。高齋非一處。秀氣豁煩襟。

此詠瞿塘之雲也。「龍以瞿塘會」，可證前窟宅之說，而「江依白帝深」，此龍之窟也。故終年雲長起於峽，而每夜則樹林陰翳，必有雲氣浮之，皆龍之爲也。稻熟如黃雲，收穫則暫辭霜渚，而又分明挂夕岑之上。夕岑之雲，映日作黃金色，若移霜渚之雲，置之於此，蓋文人遊戲語也。高齋元非一處，皆借此秀氣以豁煩襟。陸務觀《高齋記》云：「少陵居夔，三徙居皆名高齋。其詩『次水門』者，白帝城之高齋也；『依藥餌』者，瀼西之高齋也；『見一川』，東屯之高齋也。」然總去瞿塘不遠。而尾句乃作詩本意。

晨雨 4416 PDF385,PDF5.74
小雨晨光內。初來葉上聞。霧交纔灑地。風逆旋隨雲。暫起柴荆色。輕霑鳥獸羣。麝香山一半。亭午未全分。

譚云:「此詩妙在句句皆晨雨。俗傳晨雨易晴，詩中皆易晴妙境，不說出而意象浮動其內。」◯小雨晨光映之，最爲分明，初來時木葉上亦聞其聲；必霧交而纔能灑地，風一逆而旋已隨雲，皆狀小雨之景象也。
PDF5.202
此亦比興，謂施小惠而無濟於窮者。「暫起」、「輕霑」，其意可見。

*即事 5135 PDF386,PDF5.74
天畔羣山孤草亭。江中風浪雨冥冥。一雙白魚不受釣。三寸黃甘猶自青。多病馬卿無日起。窮途阮籍幾時醒。未聞細柳散金甲。腸斷秦川流濁涇。

柑以三寸者入貢。用修云：「三寸柑，峽中佛手柑也。」前四句皆寫目前蕭條之景以起興。而身方臥病，又値窮途，而京師又復戒嚴。按《史》：「大曆二年九月，吐蕃圍靈州。」所以腸斷於秦川濁涇，蓋不暇憂身之窮，而先憂國之危也。舊作秦州，《演義》定爲秦川，是。秦中川水莫大於涇、渭，今言濁涇，不言清渭，喩吐蕃之亂也。
PDF5.208
「雙白魚」，用雙鯉事，「不受釣」，謂無寄書之便也。「三寸柑」，貢物，「猶自青」謂未有入告之期也。身羈天畔，念及秦川之亂，而寄書無便，入告無期，將何以爲情耶！其腸斷以此。三寸柑入貢，據《演義》；又別有出，補後。
PDF5.208
宋文帝時，義康專朝權，四方饋遺，以上品薦義康，以次品供御。上嘗啖柑，歎形味並劣，義康曰：「今年柑殊有佳者。」遣人還東府取柑，大供御者三寸。三寸柑當本此，然亦供御之物也。
PDF5.209
《三秦記》隴山俗歌云：「隴頭流水，鳴聲嗚咽。遙望秦川，肝腸斷絕。」「腸斷秦川」，正用其語。

獨坐二首 5143 PDF386,PDF5.75
竟日雨冥冥。雙崖洗更青。水花寒落岸。山鳥暮過庭。暖老須燕玉。充飢憶楚萍。胡笳在樓上。哀怨不堪聽。白狗斜臨北。黃牛更在東。峽雲常照夜。江月會兼風。曬藥安垂老。應門試小童。亦知行不逮。苦恨耳多聾。

前首雨中獨坐，後首晴時獨坐。◯「暖老」、「充飢」語，無聊妄想，蓋戲言也。
公最多交遊，而有詩云：「漸喜交遊絕。」乃憤詞，非實語。此二詩以《獨坐》命題，蓋傷交遊之絕也。瞿塘雙崖，朝夕相對，雨洗而更青，若厭之者。水花無情，因寒落岸；獨山鳥有情，暮而過庭，見人之不如也。暖老須被，充飢須食；無被無食，想及「燕玉」、「楚萍」，此人間必不可得之物，而衣食之難得如之，語似謔而情則苦矣。
PDF5.207
故胡笳本在樓上，於人何預？而聲之哀怨殊不堪聽，不知哀怨從吾心生，非關笳也。
其二：白狗峽在歸州，黃牛峽在夷陵，而夷陵又在歸州之東；二峽去夔尙遠，因近無與侶而懸想及之。一「斜臨北」，一「更在東」，若儼然陪我而坐者，而絕不露其爲峽，此文人筆端遊戲，若鳥獸同羣然者，以見所與無斯人之徒也。至於目前常見，尙有峽之雲、江之日，「峽雲照夜」者，返照也；日已落而光映高雲，夜而猶照，見雲之多情也。江中所見之日，朝出之日也；日漸高而生風，若有意挾之而來，見日之多情也。皆借以形人情之薄也。以此遂思出峽而預爲之計，早已曬藥以安我之垂老，又以應門試小童之能否。亦知身之行已不逮，非藥不可；且恨耳聾，客至非將命之童不可也。二詩意極悲，而玄超不著色相，無迹可尋，可謂妙入神者。

雨四首 5164 PDF387,PDF5.76
微雨不滑道。斷雲疏復行。紫崖奔處黑。白鳥去邊明。秋日新霑影。寒江舊落聲。柴扉臨野碓。半濕搗香秔。江雨舊無時。天晴忽散絲。暮秋霑物冷。今日過雲遲。上馬迴休出。看鷗坐不辭。高軒當灩澦。潤色靜書帷。物色歲將晏。天隅人未歸。朔風鳴淅淅。寒雨下霏霏。多病久加飯。衰容新授衣。時危覺凋喪。故舊短書稀。楚雨石苔滋。京華消息遲。山寒青兕叫。江晚白鷗飢。神女花鈿落。鮫人織杼悲。繁憂不自整。終日灑如絲。

秋來半晴半雨，雨不大而不肯晴，吾南方常有之，謂之秋霖。今雨不滑道，而雲疎復行，正謂是也。雲來則向紫崖以奔而其處黑；雲過則帶白鳥以去而其邊明。一面雨飛，一面日出，故日下見新霑之影；雨旣不大，水亦不增，故江邊聞舊落之聲。寫景楚楚，自饒情致。而鍾、譚旣以霑影、落聲爲奇，又欲人分出新舊兩境，不免欺人！「野碓」、「香秔」亦尋常事，而妙在「半濕」，仍見微雨。
其二：蜀中多雨，舊本無時，但今天晴而忽然散絲，豈名爲雨？但以暮秋天寒，故霑物則冷，而稍嫌其過雲之遲也。雖云微雨，然上馬而迴，遂不能出，止是看鴉而坐，則不辭耳。《埤雅》云：「俗候烏飛翅重，如其將雨。」烏陽物，感陰氣而翅重，故以占其雨否，今之看鴉，蓋卜其晴也。但以「高軒當灩澦」，雨添潤色，靜我書帷，亦自成趣，微雨何妨耶！
其三：想到歲晏而未歸，便覺風雨之可厭。所喜病久加飯，則將愈矣；衰容授衣，有起色矣。然有膂力而後可營四方，病雖稍安，而念及時危，便覺凋喪。乃故舊之短書猶稀，則世亦以廢人待我矣，我亦何心於斯世耶！◯友朋相與，近者短書，遠者長書，短書猶稀，況長書乎？近者且然，況遠者乎？
其四：全發憂世之意，而所憂乃京師也。中四句比凶人得志，貞士坎壈，寡婦窮民，苦於兵凶賦急，憂端甚多，不能自理，所以對雨絲而興愴也。

*返照 5018 PDF388,PDF5.79
反照開巫峽。寒空半有無。已低魚復暗。不盡白鹽孤。荻岸如秋水。松門似畫圖。牛羊識童僕。旣夕應傳呼。

巫峽最高，故返照能開之。「半有無」三字總括上下。魚復，浦名，低故先暗；白鹽，山名，高故光不盡而孤出。荻岸茫然，如沉秋水；松門，峽名，如懸圖畫。此時牛羊下來，各識童僕之聲，而傳呼則應也。中四句半有半無各分，而尾句在有無之間，工緻如此，眞詩中之畫。◯不云童僕認牛羊，而云「牛羊識童僕」，其細心至此。

向夕 5230 PDF389,PDF5.80
畎畝孤城外。江村亂水中。深山催短景。喬木易高風。鶴下雲汀近。雞栖草屋同。琴書散明燭。長夜始堪終。

趙註云：「起句荒涼語，三四感慨語，雖寫景而比興具矣；五六寂寞語，結句自遣語。」◯「雞栖草屋同」，何等跼蹐，「琴書散明燭」，何等逍遙。其人眞不可測！

大曆二年九月三十日 5205 PDF389,PDF5.80
爲客無時了。悲秋向夕終。瘴餘夔子國。霜薄楚王宮。草敵虛嵐翠。花禁冷葉紅。年年小搖落。不與故園同。

是年蓋秋盡於是日，又以秋盡日爲「小搖落」，豈謂尙有冬在耶？故園已無翠草黃花，故「不同」。

十月一日 5207 PDF389,PDF5.80
有瘴非全歇。爲冬不亦難。夜郎溪日暖。白帝峽風寒。蒸裹如千室。燋糟幸一柈。茲辰南國重。舊俗自相歡。

蓋是日立冬也。夜郎日暖，故瘴非全歇；白帝風寒，故爲冬不難。總屬南徼，而氣候便不同矣。「蒸裹」、「燋糖」，互相餽送，此夔之俗，蓋以是日爲佳節也。「夜郎溪」、「白帝峽」爲句。

戲作俳諧體遣悶二首 5171 PDF389,PDF5.81
異俗可吁怪。斯人難並居。家家養烏鬼。頓頓食黃魚。舊識難爲態。新知已暗疏。治生且耕鑿。只有不關渠。西歷青羌坂。南留白帝城。於菟侵客恨。粔籹作人情。瓦卜傳神語。畬田費火耕。是非何處定。高枕笑浮生。

「黃魚」卽公詩「脂膏兼飼犬」者。魚賤而大，非鸕鷀所能取；且養以取魚，何足爲怪？夏侯子言於懶眞子云：「峽中人家養豬，非祭鬼不用，特於羣豬中呼『烏鬼』以自別。」此說得之。舊識亦須爲態，新知心未嘗親，皆俗之異而可怪者。
其二：虎非異物；「粔籹」雖不識其狀，必以米爲之，何足爲異？豈「侵客恨」、「作人情」有別解耶？公言「耕鑿不關渠」，而又怪其「火耕」，觀其築場斂積，一學楚人，則火耕亦不免矣，所以笑是非之難定也。

*從驛次草堂復至東屯二首 5196 PDF390,PDF5.82
峽內歸田客。江邊借馬騎。非尋戴安道。似向習家池。山險風煙僻。天寒橘柚垂。築場看斂積。一學楚人爲。短景難高臥。衰年強此身。山家蒸栗暖。野飯射麋新。世路知交薄。門庭畏客頻。牧童斯在眼。田父實爲鄰。

「借馬」，借馬驛也。
世路之知交旣薄，門庭之畏客頻來，故復至東屯，寧牧童與對，而田父爲鄰也。

暫往白帝復還東屯 5199 PDF390,PDF5.82
復作歸田去。猶殘穫稻功。築場憐穴蟻。拾穗許村童。落杵光輝白。除芒子粒紅。加餐可扶老。倉庾慰飄蓬。

「猶殘穫稻功」，「殘」猶「餘」也，公多用之。「築場」、「拾穗」聯，鍾云：「佛心王政。」落句，譚云：「妙在不廣大。」

刈稻了詠懷 5210 PDF390,PDF5.83
稻穫空雲水。川平對石門。寒風疏草木。旭日散雞豚。野哭初聞戰。樵歌稍出村。無家問消息。作客信乾坤。

題云《詠懷》，要識其懷之所在；須溪過求而反失之。公以避亂奔走至此，而欲爲終焉之計也。謂客憂艱食，今稻已穫矣，空餘雲水；而平川石門，境地幽勝。草木旣凋，雞豚滿野。因野哭而初聞戰，不然不聞也；農事畢而「樵歌稍出村」，不然不出也。理亂不聞，生計自足，雖天下盡亂而此地無憂者也。使兵戈息而得歸家，不必言矣；今已無家可問消息，而猶之作客，則信此乾坤，元無揀擇，作客一日，姑於此偷安一日而已。蓋將以東屯當避秦之桃源，龐公之鹿門也。

柳司馬至 5332 PDF391,PDF5.84
有使歸三峽。相過問兩京。函關猶出將。渭水更屯兵。設備邯鄲道。和親邏逤城。幽燕唯鳥去。商洛少人行。衰謝身何補。蕭條病轉嬰。霜天到宮闕。戀主寸心明。

霜天明淨，自蜀到京，數千里毫無障翳，而戀主寸心，與之並徹，朗然明白。十字爲句，而須溪失之。

自平 5269 PDF391,PDF5.84
自平中官呂太一。收珠南海千餘日。近供生犀翡翠稀。復恐征戎干戈密。蠻溪豪族小動搖。世封刺史非時朝。蓬萊殿前諸主將。才如伏波不得驕。

收珠南海止千餘日，所得幾何？乃近來貢物旣稀，干戈騷動，得不償失矣！蠻豪小動，便世封刺史，然非以時入朝者，誰能制之！大抵生犀、翡翠之貢，皆宮殿諸臣主之，如呂太一亦宮閹也。因語蓬萊殿中諸將云：彼中事勢，變態無恆，豈能遙度？難才如伏波，親履其地，而不敢輕視，征五溪故事可證已。

久雨期王將軍不至 5253 PDF391,PDF5.85
天雨蕭蕭滯茅屋。空山無以慰幽獨。銳頭將軍來何遲。令我心中苦不足。數看黃霧亂玄雲。時聽嚴風折喬木。泉源泠泠雜猿狖。泥濘漠漠飢鴻鵠。歲暮窮陰耿未已。人生會面難再得。憶爾腰下鐵絲箭。射殺林中雪色鹿。前者坐皮因問毛。知子歷險人馬勞。異獸如飛星宿落。應弦不礙蒼山高。安得突騎只五千。崒然眉骨皆爾曹。走平亂世相催促。一豁明主正鬱陶。憶昔范增碎玉斗。未使吳兵著白袍。昏昏閶闔閉氛祲。十月荆南雷怒號。

白起頭小而銳，以王比之。◯「坐皮問毛」，因毛如雪色，異而問之，始知其善射，有良將才。◯「范增」、「白袍」語，必於時事有指而不敢明言；觀「閶闔氛祲」語可見。
PDF5.210
邵云：「梁人陳慶之麾下盡著白袍，所向披靡。此引以比王將軍之勇猛也。」「閶闔閉氛祲」，時賊據京師，故閉門，而十月非時之雷，卽氛祲也。

虎牙行 5261 PDF391,PDF5.85
秋風欻吸吹南國。天地慘慘無顏色。洞庭揚波江漢迴。虎牙銅柱皆傾側。巫峽陰岑朔漠氣。峯巒窈窕溪谷黑。杜鵑不來猿狖寒。山鬼幽憂雪霜逼。楚老長嗟憶炎瘴。三尺角弓兩斛力。壁立石城橫塞起。金錯旌竿滿雲直。漁陽突騎獵青丘。犬戎鎖甲聞丹極。八荒十年防盜賊。征戍誅求寡妻哭。遠客中宵淚霑臆。

觀「秋風吹南國」、「巫峽朔漠氣」等語，似蜀有蠻夷之變，而近於夔、巫者。◯「杜鵑不來」如何解？豈卽《杜鵑行》所云「東川涪萬無杜鵑」，而如東坡所解耶？◯「漁陽」、「犬戎」，又說到京師；而後以「八荒」該之，見征戍誅求，無處不然也。

寫懷二首 5288 PDF392,PDF5.86
勞生共乾坤。何處異風俗。冉冉自趨競。行行見羈束。無貴賤不悲。無富貧亦足。萬古一骸骨。鄰家遞歌哭。鄙夫到巫峽。三歲如轉燭。全命甘留滯。忘情任榮辱。朝班及暮齒。日給還脫粟。編蓬石城東。采藥山北谷。用心霜雪間。不必條蔓綠。非關故安排。曾是順幽獨。達士如弦直。小人似鉤曲。曲直吾不知。負暄候樵牧。夜深坐南軒。明月照我膝。驚風翻河漢。梁棟已出日。羣生各一宿。飛動自儔匹。吾亦驅其兒。營營爲私實。天寒行旅稀。歲暮日月疾。榮名忽中人。世亂如蟣蝨。古者三皇前。滿腹志願畢。胡爲有結繩。陷此膠與漆。禍首燧人氏。厲階董狐筆。君看燈燭張。轉使飛蛾密。放神八極外。俛仰俱蕭瑟。終契如往還。得匪合仙術。

「無貴賤不悲」四句，可謂達人大觀；「用心霜雪間」二句，所謂哲人知幾。皆名言。
其二：人爲「榮名」二字所中，當此亂世，等於蟣虱，實歷名言。故燈燭張而飛蛾密，投燈燭者，逐榮名者也。飛蛾猶蟣蝨也。若遊神八極，則燧人氏爲禍首矣。◯「滿腹志願畢」，所謂「無富貧亦足」也。◯「終契如往還」，難解，大抵翛然往來之意。
PDF5.210
《通》云：「禍首於燧人之熟食；厲階於董狐之直筆。蓋利源開而嗜欲之心生，於是有貪夫殉財者矣；名教立而是非之端起，於是有烈士殉名者矣。君看燈燭一張，飛蛾轉密，若相忘於昏黑之地，蛾亦何由喪其生哉！◯前篇處困而亨，得聖賢之餘炬；此篇返淳遺智，乃莊、老之玄談。達人厭世而放言，觀者勿以辭害意可也。」邵云：「末四句言若要無欲無爭，須遊神八極之外，俛仰無滯，蕭然一空。及其終也，契合大道，視死生如往還，豈非吻合仙術乎？」

觀公孫大娘弟子舞劍器行 5308 PDF392,PDF5.87
昔有佳人公孫氏。一舞劍器動四方。觀者如山色沮喪。天地爲之久低昂。㸌如羿射九日落。矯如羣帝驂龍翔。來如雷霆收震怒。罷如江海凝清光。絳脣珠袖兩寂寞。況有弟子傳芬芳。臨潁美人在白帝。妙舞此曲神揚揚。與余問答旣有以。感時撫事增惋傷。先帝侍女八千人。公孫劍器初第一。五十年間似反掌。風塵澒洞昏王室。梨園弟子散如煙。女樂餘姿映寒日。金粟堆南木已拱。瞿塘石城草蕭瑟。玳筵急管曲復終。樂極哀來月東出。老夫不知其所往。足繭荒山轉愁疾。

「來如雷霆收震怒」，凡雷霆震怒，轟然之後，纍纍遠馳，赫有餘怒，故知「收」字之妙，若轟然一聲，闋然而止，雖震怒不爲奇也。「罷如江海凝清光」，鍾云：「此一語獨妙。」信然。◯鍾總評：「題是公孫大娘弟子，而序與詩，情事俱屬公孫氏，便自穆然深思。」余謂未盡也，不知情事俱屬玄宗，故序云：「撫事慷慨，聊爲《劍器行》。」知其意不在劍器也。詩云：「感時撫事增惋傷。」則「五十餘年似反掌」數句，乃其賦詩本旨；「足繭荒山」，從此而來，尤使人穆然深思也。

有歎 5374 PDF393,PDF5.88
壯心久零落。白首寄人間。天下兵常鬥。江東客未還。窮猿號雨雪。老馬泣關山。武德開元際。蒼生豈重攀。

「江東客」，劉云：「自蜀歸皆可言江東。」未的。公西自成都，沿流至夔門而極，元名西江，下此卽江東矣，非地名也。蓋自見其爲遠客耳。「窮猿」句比作客之苦；「老馬」句比思歸之切。

寒雨朝行視園樹 5128 PDF393,PDF5.88
柴門雜樹向千株。丹橘黃甘此地無。江上今朝寒雨歇。籬中秀色畫屛紆。桃蹊李徑年雖故。梔子紅椒豔復殊。鎖石藤梢元自落。倚天松骨見來枯。林香出實垂將盡。葉蔕辭枝不重蘇。愛日恩光蒙借貸。清霜殺氣得憂虞。衰顏動覓藜牀坐。緩步仍須竹杖扶。散騎未知雲閣處。啼猿僻在楚山隅。

雜樹多矣，獨無甘橘，公蓋別有甘林，而此則所云「果園四十畝以供遊適」者也。甘林爲治生計，故詩云：「客居暫封殖」。

白鳧行 5934 PDF393,PDF5.89
君不見黃鵠高於五尺童。化爲白鳧似老翁。故畦遺穗已蕩盡。天寒歲暮波濤中。鱗介腥羶素不食。終日忍飢西復東。魯門鶢鶋亦蹭蹬。聞道如今猶避風。

公以自況也。起得玄幻。人之生，始爲童，後爲翁，無日不化；少年如鵠，恆思一舉千里，年老如鳧，與波上下偷以全吾軀而已。人知童化爲翁，而不自知鵠化爲鳧也。「遺穗」根「黃鵠」來。遺穗蕩盡，鵠無所得食，不得不化爲鳧；而出沒波濤中，乃又不食腥羶，所以忍飢而西復東，良可悲也。然聞魯門鶢鶋，猶然蹭蹬，至今避風，欲遊戲水波而不得也，鳧又安所怨尤乎！

冬至 5325 PDF394,PDF5.90
年年至日長爲客。忽忽窮愁泥殺人。江上形容吾獨老。天邊風俗自相親。杖藜雪後臨丹壑。鳴玉朝來散紫宸。心折此時無一寸。路迷何處是三秦。

「泥殺」二字，發自苦衷。窮愁故形容獨老；長爲客故風俗相親。雪後杖藜，下臨丹壑，庶以寫憂；而忽想紫宸罷朝，不覺心折。寸心旣折，則窮愁轉深。三秦之路俱迷，而爲客何時得了也！

舍弟觀赴藍田取妻子到江陵喜寄三首 5347 PDF394,PDF5.90
汝迎妻子達荆州。消息眞傳解我憂。鴻雁影來連峽內。鶺鴒飛急到沙頭。嶢關險路今虛遠。禹鑿寒江正穩流。朱紱卽當隨綵鷁。青春不假報黃牛。馬度秦山雪正深。北來肌骨苦寒侵。他鄕就我生春色。故國移居見客心。剩欲提攜如意舞。喜多行坐白頭吟。巡簷索共梅花笑。冷蕊疏枝半不禁。庾信羅含俱有宅。春來秋去作誰家。短牆若在從殘草。喬木如存可假花。卜築應同蔣詡徑。爲園須似邵平瓜。比年病酒開涓滴。弟勸兄酬何怨嗟。

讀三詩喜意浮動筆墨間。「眞傳」二字，亦不虛下。「沙頭」，地名，卽沙市，亦名沙頭市。「嶢關」，乃藍田赴荆所經之路。瀼西有黃牛峽，謂今冬卽當放舟，至青春不假報平安於黃牛也。◯「朱紱」句俗。◯前四句皆謂弟，後四句皆寫自家之喜。我在他鄕，而弟來就我，以生春色。藍田在河南，近東都，公有故居在焉。從故國而移居至荆州，見弟爲客之心。蓋兩京未平，避亂而來也。「如意舞」、「白頭吟」不必引故事。至巡簷而索與梅花共笑，不意想頭到此。乃冷蕊疎枝，當我不過，梅之春色，不如我之春色也。
其三：與弟商量卜居。謂庾信、羅含荆州有宅，今作誰家乎！短牆若在，任其殘草，草亦前賢所遺，不忍去也；喬木如存，便可假花，見花猶見前賢也。若須新卜築，須開蔣詡之徑，祈得良友也；旣有宅，須爲園而學種邵平之瓜，可爲生計也。縱然病酒，須開涓滴，弟兄勸酬，吾願畢矣，又何怨嗟乎？◯舊註庾、羅各自有宅。《名勝志》云：「羅含宅在江陵城西，庾信亦居之，卽宋玉宅也。今承天寺是其故址。」然云「俱有宅」，則舊註爲是。

別李義 5379 PDF395,PDF5.92
神堯十八子。十七王其門。道國洎舒國。實惟親弟昆。中外貴賤殊。余亦忝諸孫。丈人嗣王業。之子白玉溫。道國繼德業。請從丈人論。丈人領宗卿。肅穆古制敦。先朝納諫諍。直氣橫乾坤。子建文筆壯。河間經術存。爾克富詩禮。骨清慮不喧。洗然遇知己。談論淮湖奔。憶昔初見時。小襦繡芳蓀。長成忽會面。慰我久疾魂。三峽春冬交。江山雲霧昏。正宜且聚集。恨此當離尊。莫怪執杯遲。我衰涕唾煩。重問子何之。西上岷山源。願子少干謁。蜀都足戎軒。誤失將帥意。不如親故恩。少年早歸來。梅花已飛翻。努力愼風水。豈惟數盤飧。猛虎臥在岸。蛟螭出無痕。王子自愛惜。老夫困石根。生別古所嗟。發聲爲爾吞。

當時戎軒多武夫，公所甚畏，詩每及之，而此云：「誤失將帥意，不如親故恩。」又云：「努力愼風水，豈惟數盤飧。」數音束。「一飯迹便掃」，世情也，故以頻過人飯爲戒，皆忠告也。李少年，涉世尙淺，故致其惓惓。

送高司直尋封閬州 5335 PDF395,PDF5.93
丹雀銜書來。暮樓何鄕樹。驊騮事天子。辛苦在道路。司直非冗官。荒山甚無趣。借問泛舟人。胡爲入雲霧。與子姻婭間。旣親亦有故。萬里長江邊。邂逅一相遇。長卿消渴再。公幹沉綿屢。清談慰老夫。開卷得佳句。時見文章士。欣然淡情素。伏枕聞別離。疇能忍漂寓。良會苦短促。溪行水奔注。熊羆咆空林。遊子愼馳騖。西謁巴中侯。艱險如跬步。主人不世才。先帝常特顧。拔爲天軍佐。崇大王法度。淮海生清風。南翁尙思慕。公宮造廣廈。木石乃無數。初聞伐松柏。猶臥天一柱。我病書不成。成字讀亦誤。爲我問故人。勞心練征戍。

「熊羆咆空林」，見行路之難；但以巴中侯之賢，路雖艱難，猶跬步之間耳。◯謂閬州乃公宮棟梁之材，雖刺閬與未用同，「猶臥天柱」也。◯「練征戍」乃爾時急務。

錦樹行 5265 PDF395,PDF5.93
今日苦短昨日休。歲云暮矣增離憂。霜凋碧樹作錦樹。萬壑東逝無停留。荒戍之城石色古。東郭老人住青丘。飛書白帝營斗粟。琴瑟几杖柴門幽。青草萋萋盡枯死。天馬跛足隨氂牛。自古聖賢多薄命。姦雄惡少皆封侯。故國三年一消息。終南渭水寒悠悠。五陵豪貴反顚倒。鄕里小兒狐白裘。生男墮地要膂力。一生富貴傾家國。莫愁父母少黃金。天下風塵兒亦得。

此等詩皆有所避忌，故顚倒朦朧其語。如：「荒戍之城石色古」，卽石城也，公詩屢及之，似卽白帝城；「東郭老人」，公自謂也，「青丘」公詩屢見，必在瀼溪、東屯之間；「飛書白帝」，亦公自謂，而不知所指；「天驥」亦自謂。◯大抵有武夫惡少，乘亂得官，而豪橫無忌，觀「膂力」、「風塵」語可見。◯自玉環得寵，有「不重生男重生女」之說，此又反之，謂天下風塵，有力村夫，皆可得官，多金而榮其父母矣。

白帝城樓 4275 PDF396,PDF5.94
江度寒山閣。城高絕塞樓。翠屛宜晚對。白谷會深遊。急急能鳴雁。輕輕不下鷗。夷陵春色起。漸擬放扁舟。

卽西閣也。此下西閣數詩，皆應移置前卷。◯天寒則水落，自城樓望之，見隔岸之山與閣連接，若度江而來者。◯「白谷」卽白帝山之谷。◯放舟心切，故見雁之急、鷗之輕，不覺其相感也。

夜宿西閣曉呈元二十一曹長 4248 PDF396,PDF5.95
城暗更籌急。樓高雨雪微。稍通綃幕霽。遠帶玉繩稀。門鵲晨光起。檣烏宿處飛。寒江流甚細。有意待人歸。

城尙暗而催曉，則更籌急；樓雖高而雨雪已微，故堪早起。此時日未出而旭光已動，輕雲掩映，如於鮫綃帳中，稍通霽色；而星未盡落，故遠帶玉繩而漸稀也。乃門前之鵲，見晨光而起；檣上之烏，從宿處而飛。因想大江之流，此時甚細，若「有意待人歸」者，乃不能與鵲俱起，與檣烏齊飛，何耶？◯「稍通綃幕霽」，富景精妙。閣上止見檣移不見舟移，此寫景亦妙。鍾止賞「門鵲晨光」，何也？且「門鵲」語生。◯前二句是夜，中四句是曉。

*西閣口號呈元二十一 4253 PDF396,PDF5.96
山木抱雲稠。寒江繞上頭。雪崖纔變石。風幔不依樓。社稷堪流涕。安危在運籌。看君話王室。感動幾銷憂。

此因元曹長談國事中窾，而興起於西閣目前之景。「山木」二句，言人臣雖多，各營其私，任人主焦勞於上也。三四言卽有變其素習，忽吐眞心，欲任國事；而孤立無和，心多外向，如雪崖露其石質，而風幔不爲樓障也。社稷之事，眞堪流涕；然安危繫於運籌者，運籌得人，自能合異爲同。看君話及王室，眞能役使羣動；轉亂爲治。聞言感動，再三尋繹，幾度銷憂，俾得參謀帷幄，何憂社稷哉！◯「寒空」他本作寒江，不可解，當依此作「空」。

寄從孫崇簡 5113 PDF397,PDF5.97
嵯峨白帝城東西。南有龍湫北虎溪。吾孫騎曹不騎馬。業學尸鄕多養雞。龐公隱時盡室去。武陵春樹他人迷。與汝林居未相失。近身藥裹酒長攜。牧豎樵童亦無賴。莫令斬斷青雲梯。

此卽公詩所云「吾宗老孫子」者，今比之騎曹、尸鄕翁，猶見其「質樸古人風」也。公蓋欲偕之爲鹿門之隱，若與林居未爲相失，言必相得也。相得則必能體予意，攜藥與酒，可與世而相忘矣。然觀此詩起結，是謂白帝城邊風俗薄惡，如龍湫、虎溪，勿令小人離間骨肉，斬斷雲梯，不通往來可也。

奉送卿二翁統節度鎭軍還江陵 5250 PDF397,PDF5.98
火旗還錦纜。白馬出江城。嘹唳吟笳發。蕭條別浦清。寒空巫峽曙。落日渭陽明。留滯嗟衰疾。何時見息兵。

「火旗」、「白馬」，見其統軍；曙發而留連至落日，見「渭陽情」。

白帝樓 4272 PDF397,PDF5.98
漠漠虛無裏。連連睥睨侵。樓光去日遠。峽影入江深。臘破思端綺。春歸待一金。去年梅柳意。還欲攪邊心。

「樓光去日遠」，用一「光」字，景象便別。過「門鵲晨光」遠矣；江水落，故峽影深。春日思歸，待一金而不得，窮途可憐。梅柳盛意，去年被邊心所攪而不歸，恐今年猶未必免耳！

夜歸 5357 PDF397,PDF5.98
夜半歸來衝虎過。山黑家中已眠臥。傍見北斗向江低。仰看明星當空大。庭前把燭嗔兩炬。峽口驚猿聞一箇。白頭老罷舞復歌。杖藜不睡誰能那。

黑夜歸山，有何奇特？而身之所經，心之所想，耳目所聞見，皆人所不屑寫；而一一寫之於詩，字字靈活，語語清亮，覺夜色淒然，夜景寂然，又人所不能寫者。蓋公之深夜而歸，必有不如意事，而又未易語人者，所以杖藜不睡，而舞復歌也。一炬足矣，兩則多費，故「嗔」之；此窮儒之態也，情眞故妙。

夜聞𥷑篥 5659 PDF398,PDF5.99
夜聞𥷑篥滄江上。衰年側耳情所嚮。鄰舟一聽多感傷。塞曲三更欻悲壯。積雪飛霜此夜寒。孤燈急管復風湍。君知天地干戈滿。不見江湖行路難。

此詩當是舟中作。乍聞𥷑篥，亦覺快心，自鄰舟人一聽而感傷，不免挑動私衷。至塞曲起於三更，聽之歘轉爲悲壯矣。五六正寫其悲，可謂悽慘之極。所以然者，以世之亂也。若鄰舟感傷，必因作客之苦；因語之云：君若知天地干戈之滿，則不復見江湖行路之難矣。蓋同一感傷，而其情異也。

前苦寒行二首 5360 PDF398,PDF5.100
漢時長安雪一丈。牛馬毛寒縮如蝟。楚江巫峽冰入懷。虎豹哀號又堪記。秦城老翁荆揚客。慣習炎蒸歲絺綌。玄冥祝融氣或交。手持白羽未敢釋。去年白帝雪在山。今年白帝雪在地。凍埋蛟龍南浦縮。寒刮肌膚北風利。楚人四時皆麻衣。楚天萬里無晶輝。三足之烏足恐斷。羲和送將安所歸。

「冰入懷」，謂江心皆凍，所以爲異。「虎豹哀號」，因積雪而無所得食故也。荆揚冬暖，習以爲恆，而冰凍如此，當與長安丈雪者並記矣。◯「玄冥祝融氣或交」，謂暑有時乍寒，而扇終不釋也。
其二：「凍埋蛟龍南浦縮」，大奇，亦狀冰入懷者如是之極。「楚天無晶輝」，謂日無光也。日無光必因畏寒，故恐烏足之凍折。「羲和迭送將安歸」，「迭」字無謂，家有舊本作「送將安所歸」，當是。

復陰 5372 PDF398
方冬合沓玄陰塞。昨日晚晴今日黑。萬里飛蓬映天過。孤城樹羽揚風直。江濤簸岸黃沙走。雲雪埋山蒼兕吼。君不見夔子之國杜陵翁。牙齒半落左耳聾。

只說「夔子之國杜陵翁」，便見漂泊於萬里之外；又云「牙齒半落左耳聾」，不言悲而悲自見。

後苦寒行二首 5364 PDF398,PDF5.101
南紀巫廬瘴不絕。太古以來無尺雪。蠻夷長老怨苦寒。崑崙天關凍應折。玄猿口噤不能嘯。白鵠翅垂眼流血。安得春泥補地裂。晚來江門失大木。猛風中夜吹白屋。天兵斷斬青海戎。殺氣南行動坤軸。不爾苦寒何太酷。巴東之峽生凌澌。彼蒼迴斡人得知。

此二首與前二首異格；而二首之格又小異，更覺瀏灕頓挫，且二首總一起結。
註云：「崆峒山爲天關。」果爾，則天關與崑崙不相配；恐只是天柱之別名。南紀之寒如是，崑崙在西北之極，凍應折矣。◯按《山海經》：「天不足西北，故燭龍銜火以照天門。」卽天關也。
其二：晚來拔大木，卽此「猛風」；而中夜又飛白屋，中插「猛風」，而上下互見，句法新異。「天兵」三語，想頭旣奇，詞復堅鍊，何等筆力！且前章「玄猿」、「白鵠」語形容苦極，而此卻寫出苦中一快，何等變幻！至末二句急來緩受，固體勢應爾；而枯槁忽露生意，令人解頤。

元日示宗武 5385 PDF399,PDF5.102
汝啼吾手戰。吾笑汝身長。處處逢正月。迢迢滯遠方。飄零還柏酒。衰病只藜牀。訓喩青衿子。名慚白首郎。賦詩猶落筆。獻壽更稱觴。不見江東弟。高歌淚數行。

「汝啼吾手戰」，憂吾老病也；「吾笑汝身長」，喜其成長也。

又示宗武 5388 PDF399,PDF5.103
覓句新知律。攤書解滿牀。試吟青玉案。莫羨紫羅囊。假日從時飲。明年共我長。應須飽經術。已似愛文章。十五男兒志。三千弟子行。曾參與游夏。達者得升堂。

蔡蒙齋《廣記》云：嵇紹新解覓句，稍知音律。王渾云：「阿戎年小，漸解滿牀攤書。」謝玄少好佩紫羅香囊，叔父安焚之。嵇康顧子紹曰：「阿紹明年共我長矣，吾甚喜爾成人。」少陵未嘗不用事，而渾然不覺，可謂精妙。

太歲日 5396 PDF399,PDF5.103
楚岸行將老。巫山坐復春。病多猶是客。謀拙竟何人。閶闔開黃道。衣冠拜紫宸。榮光懸日月。賜與出金銀。愁寂鴛行斷。參差虎穴鄰。西江元下蜀。北斗故臨秦。散地逾高枕。生涯脫要津。天邊野柳樹。相見幾回新。

註以初三日戊申爲太歲日，然「衣冠拜紫宸」乃元日詩也，須再訂。◯「謀拙竟何人？」不知所指？◯散地而逾得高枕，根「西江」與「虎穴」句來；然生涯則脫去要津矣，根「北斗」與「鴛行」句來。

*喜聞盜賊蕃寇總退口號 5405 PDF399,PDF5.104
蕭關隴水入官軍。青海黃河卷塞雲。北極轉愁龍虎氣。西戎休縱犬羊羣。贊普多教使入秦。數通和好止煙塵。朝廷忽用哥舒將。殺伐虛悲公主親。崆峒西極過崑崙。駝馬由來擁國門。逆氣數年吹路斷。蕃人聞道漸星奔。勃律天西采玉河。堅昆碧碗最來多。舊隨漢使千堆寶。少答胡王萬匹羅。今春喜氣滿乾坤。南北東西拱至尊。大曆三年調玉燭。玄元皇帝聖雲孫。

其三：逆氣已數年矣，而今日吹斷逆氣之路。
其四：劉云：「更少也須以『萬匹羅』答之。」

續得觀書迎就當陽居止正月中旬定出三峽 5393 PDF400,PDF5.104
自汝到荆府。書來數喚吾。頌椒添諷詠。禁火卜歡娛。舟楫因人動。形骸用杖扶。天旋夔子峽。春近岳陽湖。發日排南喜。傷神散北眸。飛鳴還接翅。行序密銜蘆。俗薄江山好。時危草木蘇。馮唐雖晚達。終覬在皇都。

「舟楫因人動」，其情可憐，久不出峽以此。◯「排南」、「散北」句難解，余臆解之：謂發有日矣，「排南」猶云並飛而南。以此爲喜；公北人，則以江陵爲南也。但聚於南則散於北，去故鄕遠矣，故所傷神者以「散北」爲吁；而結以「終覬在皇都」，意可見矣。

*人日二首 5400 PDF400,PDF5.105
元日到人日。未有不陰時。冰雪鶯難至。春寒花較遲。雲隨白水落。風振紫山悲。蓬鬢稀疏久。無勞比素絲。此日此時人共得。一談一笑俗相看。尊前柏葉休隨酒。勝裏金花巧耐寒。佩劍衝星聊暫拔。匣琴流水自須彈。早春重引江湖興。直道無憂行路難。

前首乃人日之作，故以爲題，詩則兼元日至人日而賦者。「冰雪」、「春寒」，皆因天陰來；「鶯難至」、「花開遲」又兼「水落」、「山悲」，開歲發春，光景蕭索，故益增老人之悲。昔比素絲，蓬鬢猶在；今又稀疏，倂失素絲矣。
次首乃人日詩，又發前章未盡之意。按：人日謂之人勝節，自漢、魏迄晉，人佩綵勝，或鏤金爲之，取人勝人之意。故謂此日此時，人所共得。人各求勝，安能勝人？不過流俗相看，資談笑耳。今元日陰矣，柏葉隨酒，已爲多事；人日又陰，花畏寒不開，獨勝裏金花，巧能耐寒，有何趣耶？雖然，蓬鬢雖疎，老當益壯，所佩之劍，氣嘗衝星，聊爲暫拔。雖世少知音，而匣中之琴，流水之調，自須彈也。琴劍乃作客隨行之物，時已早春，因拔劍彈琴，而重引江湖之興，直說無憂行路之難，所以勝人，倘在兹乎？

江梅 4367 PDF401,PDF5.106
梅蕊臘前破。梅花年後多。絕知春意好。最奈客愁何。雪樹元同色。江風亦自波。故園不可見。巫岫鬱嵯峨。

春意愈早，客愁轉深。「雪樹同色」見其早；「江風自波」所以愁。蓋愁出峽之不早，而總迫於故園之思耳。

庭草 4371 PDF401,PDF5.107
楚草經寒碧。庭春入眼濃。舊低收葉舉。新掩卷牙重。步履宜輕過。開筵得屢供。看花隨節序。不敢強爲容。

楚草經寒猶碧，入春轉濃。舊葉本低，今收而上舉，新牙尙掩，今捲而重出。因代草囑人云：「步履宜輕過」，勿致踹傷；君若開筵，得屢供以發興。非不有花可看，當隨節序，逢時而開，時過則落；開時逞姿色以媚人，我則冬春如是，不敢強爲容以徼一日之歡也。後四句皆代草將意。

將別巫峽贈南卿兄瀼西果園四十畝 5421 PDF401,PDF5.107
苔竹素所好。萍蓬無定居。遠遊長兒子。幾地別林廬。雜蕊紅相對。他時錦不如。具舟將出峽。巡圃念攜鋤。正月喧鶯未。茲辰放鷁初。雪籬梅可折。風榭柳微舒。託贈卿家有。因歌野興疏。殘生逗江漢。何處狎樵漁。

「苔竹」、「萍蓬」，湊合生新。◯「託贈卿家有」，須溪解誤。明是託贈以爲君家之有，贈而曰託，猶有不忍割之意。到底兄有不如自有，便野興從此疎，而因歌以發之。蓋有此園才得與漁樵狎，今此別將逗殘生於江、漢，何處更狎樵漁乎？言外之情，何等惓切。
鍾云：「以果園贈好友，全是一片愛惜珍重、深情別趣，此詩所繇妙也。若作輕棄所有看，反尋常、反膚淺矣。果園自比不得財用俗物。」

*大曆三年春白帝城放船出瞿唐峽久居夔府將適江陵飄泊有詩凡四十韻 5434 PDF402,PDF5.108
老向巴人裏。今辭楚塞隅。入舟翻不樂。解纜獨長吁。窄轉深啼狖。虛隨亂浴鳧。石苔凌几杖。空翠撲肌膚。疊壁排霜劍。奔泉濺水珠。杳冥藤上下。濃淡樹榮枯。神女峯娟妙。昭君宅有無。曲留明怨惜。夢盡失歡娛。擺闔盤渦沸。攲斜激浪輸。風雷纏地脈。冰雪耀天衢。鹿角眞走險。狼頭如跋胡。惡灘寧變色。高臥負微軀。書史全傾撓。裝囊半壓濡。生涯臨臬兀。死地脫斯須。不有平川決。焉知眾壑趨。乾坤霾漲海。雨露洗春蕪。鷗鳥牽絲颺。驪龍濯錦紆。落霞沉綠綺。殘月壞金樞。泥筍苞初荻。沙茸出小蒲。雁兒爭水馬。燕子逐檣烏。絕島容煙霧。環洲納曉晡。前聞辨陶牧。轉眄拂宜都。縣郭南畿好。津亭北望孤。勞心依憩息。朗詠劃昭蘇。意遣樂還笑。衰迷賢與愚。飄蕭將素髮。汩沒聽洪爐。丘壑曾忘返。文章敢自誣。此生遭聖代。誰分哭窮途。臥疾淹爲客。蒙恩早厠儒。廷爭酬造化。樸直乞江湖。灩澦險相迫。滄浪深可逾。浮名尋已已。懶計卻區區。喜近天皇寺。先披古畫圖。應經帝子渚。同泣舜蒼梧。朝士兼戎服。君王按湛盧。旄頭初俶擾。鶉首麗泥塗。甲卒身雖貴。書生道固殊。出塵皆野鶴。歷塊匪轅駒。伊呂終難降。韓彭不易呼。五雲高太甲。六月曠摶扶。回首黎元病。爭權將帥誅。山林託疲苶。未必免崎嶇。

所以「入舟翻不樂」者，以「窄轉深啼之狖」，方覬免於沾裳；而「虛隨亂浴之鳧」，終難免於飄泊。所以解纜而長吁也。「亂浴鳧」，以比浮泛之交，通篇不離此意。◯石苔、空翠本趣物，然偶登岸則石苔滑而老人苦之，故云「凌几杖」；空翠乃山間陰寒之氣，病人畏之，故云「撲肌膚」。◯神女峯舟中見之，故云「娟妙」；昭君宅不曾親訪，故云「有無」。此俱勝地，而漂泊人當之則有怨無歡，故謂昭君之曲，至今留其怨惜，而神女之夢，一醒已失歡娛，非詠二女也。◯「擺闔」當與「捭闔」同。◯盤渦之沸，隱隱轟轟，如「風雷纏地脈」；浪之衝激，濺珠霏沫，如「冰雪曜天衢」。◯「鹿角」、「狼頭」，極使事之巧，此皆惡灘也，忽然遇之，未嘗變色，鎭定可勝大任；而漂流高臥，則負微軀矣，此蓋謔詞。◯不有平川以受上流之決，焉知眾壑之欲趨於海乎？以下俱平川之景：遠則漲海恆霾，近則春蕪若洗，鷗牽絲、龍濯錦，霞沉綺、月壞樞，皆平川中變幻也；荻筍、蒲茸，雁爭、燕逐，平川中之生動也；至「島容煙霧」，「洲納曉晡」，而平川之大觀盡矣。鍾云：「自『窄轉深啼』至此，觸手觸目，寫峽中沿途景物，參錯橫豎，如霧裏雜花，煙外亂岫，可喜可愕，工甚幻甚。」◯燕雁去來不同時，而並用作對，豈在舟中久，兩得經目耶？◯詩作於將到宜都，而「勞心」以下，俱寫漂泊中苦。說者謂不得於朝，則歸山林，以求安也，至「山林託疲苶」而未免崎嶇，則此身將安歸乎？所以入舟而不樂也。◯「朗詠劃昭蘇」、「文章敢自誣」，公所自信在此，所自樂亦在此，故云「意遣樂還笑」。◯「衰迷賢與愚」，謂不能擇人而交，故緩急不得力。譚云「名言」，豈別有見？◯「浮名尋已已」，似用接輿「已而已而」語。◯「甲卒身雖貴，書生道固殊」，公極恨此輩，詩每及之，然此輩眞無益而有害；「出塵」、「歷塊」等語，皆爲此輩發，「爭權」而「誅」，又此輩也。公談治亂，俱鑿鑿有識。◯古詩：「日月出入其中。」不如「納曉晡」三字簡妙。
PDF5.207
宜都縣屬夷陵州，在州東九十里，而東抵江陵尙二百五十里。天皇寺、帝子渚，皆預言其所經之地也。未到寺而先披畫圖，知其裝囊中攜之以行；先披正見其喜。吐蕃陷長安，而云「鶉首麗泥塗」，不忍明言也。
PDF5.211
邵於「五雲高太甲」初訓云：「五雲，天子也。太甲謂太乙者是；猶太初、太素，言天地之始也。」至總註又云：「五色雲見，太平可期。」又相矛盾。至「六月」用《莊子》「六月息」語，「曠摶扶」言摶扶搖者少也。余意合二句大抵言：上則言君門萬里，下句言臣無壯猷也。五色雲見，語不相入。

*春夜峽州田侍御長史津亭留宴得筵字 5432 PDF403,PDF5.112
北斗三更席。西江萬里船。杖藜登水榭。揮翰宿春天。白髮煩多酒。明星惜此筵。始知雲雨峽。忽盡下牢邊。

公詩：「上牢下牢修水關。」註者不詳其處，讀此詩知下牢在此；而巫山諸峽，亦盡於此。

敬寄族弟唐十八使君 5427 PDF403,PDF5.112
與君陶唐後。盛族多其人。聖賢冠史籍。枝派羅源津。在今氣磊落。巧僞莫敢親。介立寔吾弟。濟時肯殺身。物白諱受玷。行高無汙眞。得罪永泰末。放之五溪濱。鸞鳳有鎩翮。先儒曾抱麟。雷霆霹長松。骨大卻生筋。一失不足傷。念子孰自珍。泊舟楚宮岸。戀闕浩酸辛。除名配清江。厥土巫峽鄰。登陸將首途。筆札枉所申。歸朝跼病肺。敍舊思重陳。春風洪濤壯。谷轉頗彌旬。我能泛中流。搪突鼉獺瞋。長年已省舵。慰此貞良臣。

「泊舟楚宮岸」，謂唐也。「登陸」自謂。

行次古城店泛江作不揆鄙拙奉呈江陵幕府諸公 5455 PDF404,PDF5.112
老年常道路。遲日復山川。白屋花開裏。孤城麥秀邊。濟江元自闊。下水不勞牽。風蝶勤依槳。春鷗懶避船。王門高德業。幕府盛才賢。行色兼多病。蒼茫泛愛前。

「白屋」、「孤城」聯，見景象蕭索。「風蝶」、「春鷗」聯，引起下文「泛愛」語，隱然見幕府諸賢不如鷗蝶之多情也。「蒼茫」二字，便有窮途之感。

乘雨入行軍六弟宅 5458 PDF404,PDF5.113
曙角凌雲罷。春城帶雨長。水花分塹弱。巢燕得泥忙。令弟雄軍佐。凡才汙省郎。萍漂忍流涕。衰颯近中堂。

曙角聲斷於高城上，故云「凌雲罷」；入城値雨，老人艱行，故云「帶雨長」。公舟中，故自比「水花」分布塹中，隨水漂流而弱；弟入幕，軍府多事，比「巢燕」得泥而忙。五六言己與弟得喪殊途。萍漂之人，年又衰颯，忍涕而近中堂。不曰入而曰「近」，似有未易親者。位亦幕府中人，想亦不甚用情而不能無望也。上文「雄」字，已含風刺。

上巳日徐司錄林園宴集 5460 PDF404,PDF5.114
鬢毛垂領白。花蕊亞枝紅。攲倒衰年廢。招尋令節同。薄衣臨積水。吹面受和風。有喜留攀桂。無勞問轉蓬。

鬢白、花紅，自覺相左。「攲倒」卽傾倒，因衰年不得過從以相傾倒，今因令節招尋而相同。是日衣春服，臨積水，受和風，喜得攀桂枝而淹留，亦一時之樂也。身如轉蓬，無勞問矣，悲在言外。

宴胡侍御書堂 5462 PDF404,PDF5.114
江湖春欲暮。牆宇日猶微。闇闇書籍滿。輕輕花絮飛。翰林名有素。墨客興無違。今夜文星動。吾儕醉不歸。

「牆宇」必謂書堂。春欲暮而日猶微，必牆宇高深，兼以花木蓊蔚。故闇中書籍堆滿，而花絮輕飛也。

書堂飲旣夜復邀李尙書下馬月下賦絕句 5464 PDF405,PDF5.115
湖水林風相與清。殘尊下馬復同傾。久拌野鶴如雙鬢。遮莫鄰雞下五更。

「湖上」當是湖月，用修亦云：「古本作『湖月』。」◯「野鶴如霜鬢」，倒語以協律。「遮莫」，余謂卽今俚語「怎麼」。

江南逢李龜年 5993 PDF405,PDF5.115
岐王宅裏尋常見。崔九堂前幾度聞。正是江南好風景。落花時節又逢君。

落花乃傷春時節，又得逢君，便是江南一好風景矣。言其歌之妙，能令愁者歡，悶者解，春之已去者復回也。此亦倒插法。

地隅 5591 PDF405,PDF5.115
江漢山重阻。風雲地一隅。年年非故物。處處是窮途。喪亂秦公子。悲涼楚大夫。平生心已折。行路日荒蕪。

「地一隅」，不指其處，必有所訪而不値，或不肯用情，卽後有詩云「異縣驚虛往」是也。「年年」、「處處」一聯可傷。「秦公子」，非洙《注》誰知其爲王粲耶。

歸夢 5685 PDF405,PDF5.116
道路時通塞。江山日寂寥。偸生惟一老。伐叛已三朝。雨急青楓暮。雲深黑水遙。夢歸歸未得。不用楚辭招。

「青楓」，楚地名，卽青楓浦；然楚地多楓，此泛言楚爾。夢歸歸未得，魂仍在楚，故「不用《楚辭》招」。

*奉送蘇州李長史 5466 PDF405
星坼台衡地。曾爲人所憐。公侯終必復。經術竟相傳。食德見從事。克家何妙年。一毛生鳳穴。三尺獻龍泉。赤壁浮春暮。姑蘇落海邊。客間頭最白。惆悵此離筵。

「食德見從事」，化用《易》辭之妙。「一毛生鳳穴」，謂其毛彩與老鳳同一色也。

暮春江陵送馬大卿公恩命追赴闕下 5469 PDF406,PDF5.116
自古求忠孝。名家信有之。吾賢富才術。此道未磷緇。玉府摽孤映。霜蹄去不疑。激揚音韻徹。籍甚眾多推。潘陸應同調。孫吳亦異時。北宸徵事業。南紀赴恩私。卿月升金掌。王春度玉墀。熏風行應律。湛露卽歌詩。天意高難問。人情老易悲。尊前江漢闊。後會且深期。

「此道未磷緇」，謂能移孝作忠也。「吾賢」語新。◯「潘陸」、「孫吳」聯，謂文武具備。「卿月」、「王春」聯，鍊語鮮美。春去夏來，故云「薰風應律」，期以解慍阜財也；夏去秋來，故云「《湛露》歌詩」，期以承天寵也。江陵送別，故云「尊前江漢闊」，惜別之悲，無踰此語。

暮春陪李尙書李中丞過鄭監湖亭泛舟 5475 PDF406,PDF5.117
海內文章伯。湖邊意緒多。玉尊移晚興。桂楫帶酣歌。春日繁魚鳥。江天足芰荷。鄭莊賓客地。衰白遠來過。

「玉樽移晚興，桂楫帶酣歌」，妙在「移、帶」二字，舟宴有生色。

蠶穀行 5932 PDF406,PDF5.117
天下郡國向萬城。無有一城無甲兵。焉得鑄甲作農器。一寸荒田牛得耕。牛盡耕。蠶亦成。不勞烈士淚滂沱。男穀女絲行復歌。

鍾總評：「平調不膚。」◯上句言「甲兵」，而承以「鑄甲作農器」，不云鑄兵，今人必以爲病，大家不拘。題兼蠶穀，而篇中止帶「蠶亦成」三字，今人不敢，然至理亦不外是。
PDF5.210
邵云：「大曆三年，荆南周智光反；吐蕃寇邠、靈州，京師戒嚴。桂州山獠反；商州、幽州兵馬使並反；楊子琳又陷成都，所謂『無有一城無甲兵』也。」

三絕句 3466 PDF406,PDF5.118
前年渝州殺刺史。今年開州殺刺史。羣盜相隨劇虎狼。食人更肯留妻子。二十一家同入蜀。唯殘一人出駱谷。自說二女齧臂時。回頭卻望秦雲哭。殿前兵馬雖驍雄。縱暴略與羌渾同。聞道殺人漢水上。婦女盡在官軍中。

二句連用兩「刺史」，雖非故創新格，而筆機所至，不妨自我作祖。
其二：「唯殘一人」，「殘」猶「餘」也，公屢用之。◯臨行時二女囓臂，恐不兩全，棄之而走，此實事也。今借其口語倒一轉，而悲不可堪，且不得議其忍。
其三，「殿前兵馬」縱暴同於羌渾，今以爲恆事，且不必殿前兵馬也，望其殺賊得乎！

水宿遣興奉呈羣公 5510 PDF407
魯鈍仍多病。逢迎遠復迷。耳聾須畫字。髮短不勝篦。澤國雖勤雨。炎天竟淺泥。小江還積浪。弱纜且長堤。歸路非關北。行舟卻向西。暮年漂泊恨。今夕亂離啼。童稚頻書札。盤飧詎糝藜。我行何到此。物理直難齊。高枕翻星月。嚴城疊鼓鼙。風號聞虎豹。水宿伴鳧鷖。異縣驚虛往。同人惜解攜。蹉跎長泛鷁。展轉屢鳴雞。嶷嶷瑚璉器。陰陰桃李蹊。餘波期救涸。費日苦輕齎。支策門闌邃。肩輿羽翮低。自傷甘賤役。誰愍強幽栖。巨海能無釣。浮雲亦有梯。勳庸思樹立。語默可端倪。贈粟囷應指。登橋柱必題。丹心老未折。時訪武陵溪。

此訴窮之作。「童稚頻書札」，謂兒子代書，公右臂偏枯有詩。◯「高枕翻星月」，謂東翻爲西，因不寐故。「費日苦輕齎」，語簡而該，寫客中苦情甚眞。◯杖策而往，迹同庸人，門者不肯報，故「門闌邃」；肩輿而往，門者知爲貴官，肯入報矣，然乏輿人，故「羽翮低」。曲盡情事。◯思樹勳庸者，於語默露其端倪，如魯肅之指囷，相如之題橋，乃其證也。想羣公內必有許相救濟者，故以微言感動之。◯前云「歸路非關北，舟行卻向西」，蓋必武陵有故人，將往訪之。武陵在荆州西南，卽今常德，故落句云「丹心老未折」，終當北歸，今則時訪武陵溪爾。

虢國夫人 0353 PDF407,PDF5.120
虢國夫人承主恩。平明騎馬入宮門。卻嫌脂粉涴顏色。淡掃蛾眉朝至尊。

此天寶間詩，誤置於此。◯脂粉爲顏色而設，反嫌「脂粉涴顏色」，其言有味，其理可推；世間以脂粉爲顏色者多矣。

遣悶 5522 PDF407,PDF5.120
地闊平沙岸。舟虛小洞房。使塵來驛道。城日避烏檣。暑雨留蒸濕。江風借夕涼。行雲星隱見。疊浪月光芒。螢鑒緣帷徹。蛛絲罥鬢長。哀箏猶憑几。鳴笛竟霑裳。倚著如秦贅。過逢類楚狂。氣衝看劍匣。穎脫撫錐囊。妖孽關東臭。兵戈隴右瘡。時清疑武略。世亂跼文場。餘力浮於海。端憂問彼蒼。百年從萬事。故國耿難忘。

「城日避烏檣」，註者以爲巧句，似已；然以對「使塵來驛道」，何解？觀後有「妖孽」、「兵戈」之句，知關東、隴右兵變，驛使紛馳，到城塵起，日爲蒙障，舟中人見之，若日避烏檣耳。◯「蛛絲罥鬢」，偶然有之，入詩甚妙；乃知詩無所不有，非冥搜者不能得也。◯哀箏猶憑几而聽，至鳴笛不免霑裳，初猶強忍，後竟忍不定也。◯時清輕武，世亂輕文，「跼文場」，公自謂也。◯百年之內，從他萬事關心，唯故國耿耿難忘；而關、隴之亂，皆故國剝膚之災，此其悶也。

*江陵節度使陽城郡王新樓成王請嚴侍御判官賦七字句同作 5530 PDF408,PDF5.121
樓上炎天冰雪生。高飛燕雀賀新成。碧窗宿霧濛濛濕。朱栱浮雲細細輕。杖鉞褰帷瞻具美。投壺散帙有餘清。自公多暇延參佐。江漢風流萬古情。

題云賦七字句，蓋當時無律詩之名。樓高，故燕雀加「高飛」字。「碧窗」、「朱栱」一聯，乃實賦新樓者，不免襲王子安《滕王閣》詩中語，而筆力不逮，故有後作。然此詩落句渾雅，後詩不如。

又作此奉衞王 5534 PDF408,PDF5.122
西北樓成雄楚都。遠開山岳散江湖。二儀清濁還高下。三伏炎蒸定有無。推轂幾年唯鎭靜。曳裾終日盛文儒。白頭授簡焉能賦。愧似相如爲大夫。

「二儀清濁還高下」，謂此樓之高，正當二儀清濁分界處；不知「三伏炎蒸」，定有乎？定無乎？謂坐此樓上，不復知有三伏之熱也。便覺前篇「冰雪」語淺陋，如此一聯，眞雄蓋千古。◯頌衞王德政，前云「具美」備矣，兹云「唯鎭靜」，尤爲精切，非識治體者不能下此二字。今撫按監司，但能鎭靜，造福地方無窮矣。

江邊星月 5538 PDF408,PDF5.123
驟雨清秋夜。金波耿玉繩。天河元自白。江浦向來澄。映物連珠斷。緣空一鏡升。餘光隱更漏。況乃露華凝。江月辭風纜。江星別霧船。雞鳴還曙色。鷺浴自清川。歷歷竟誰種。悠悠何處圓。客愁殊未已。他夕始相鮮。

此二詩與今舉業相似，別是一體。「金波耿玉繩」，五字盡星月，見其筆力，語復鏗然，但後來不應再用「珠、鏡」語。「餘光憶更漏」亦無味。
前首乃初夜之月，此則殘夜。夜將殘則星月將落，船亦啟行，兩相分別，故「辭風纜」，「別霧船」，寫景亦肖。天明後又追思，此星歷歷，是誰種乎？明月悠悠，又有何處圓乎？客愁未已，自覺萎苶，俟他夕始與相鮮爾，此句拙。

*秋日荆南述懷三十韻 5542 PDF409,PDF5.123
昔承推獎分。愧匪挺生材。遲暮宮臣忝。艱危衮職陪。揚鑣隨日馭。折檻出雲臺。罪戾寬猶活。干戈塞未開。星霜玄鳥變。身世白駒催。伏枕因超忽。扁舟任往來。九鑽巴噀火。三蟄楚祠雷。望帝傳應實。昭王問不迴。蛟螭深作橫。豺虎亂雄猜。素業行已矣。浮名安在哉。琴烏曲怨憤。庭鶴舞摧頹。秋水漫湘竹。陰風過嶺梅。苦搖求食尾。常曝報恩腮。結舌防讒柄。探腸有禍胎。蒼茫步兵哭。展轉仲宣哀。飢藉家家米。愁徵處處杯。休爲貧士歎。任受眾人咍。得喪初難識。榮枯劃易該。差池分組冕。合沓起蒿萊。不必伊周地。皆登屈宋才。漢庭和異域。晉史坼中台。霸業尋常體。宗臣忌諱災。羣公紛戮力。聖慮窅徘徊。數見銘鐘鼎。眞宜法斗魁。願聞鋒鏑鑄。莫使棟梁摧。盤石圭多剪。凶門轂少推。垂旒資穆穆。祝網但恢恢。赤雀翻然至。黃龍詎假媒。賢非夢傅野。隱幾鑿顏坏。自古江湖客。冥心若死灰。

前半篇易解，至「得喪初難識」以下，謂今之榮枯劃然可了，「分組冕」、「起蒿萊」者紛然，不必伊、周之地，皆登屈、宋之才。言登樞要皆武夫也。◯「垂旒」、「祝網」，休祥畢至，則我之賢元不能感明王之夢，已類鑿坏之隱，冥心死灰，甘老江湖，古人已先之矣。
PDF5.211
邵云：「『漢庭和異域』，比回紇和親；『晉史坼三台』，比房琯得罪。『霸業尋常體』，謂雜用霸術。『宗臣忌諱災』不肯直言也。」◯其下文余以臆解之：謂羣公戮力者不少，而聖慮難測多，致遲疑。然而諸將往往報功而銘之鐘鼎，則眞疑柄國者能法斗魁而轉旋造化也，豈可信哉？今所願聞只在銷鋒鏑而薄武功，植棟梁而得賢佐，廣封宗室，分遣戰將，垂旒而法無爲，祝網而寬文法，則嘉祥至而太平可致矣。

江漢 5575 PDF409,PDF5.124
江漢思歸客。乾坤一腐儒。片雲天共遠。永夜月同孤。落日心猶壯。秋風病欲蘇。古來存老馬。不必取長途。

公之行事似「腐儒」者不無一二，若以世法繩之，眞腐儒也，公自知之，故作此語。乃詩話則美之太過；譚以爲累句，皆非也。三四根「思歸」不得來。然日欲落而心猶壯，秋風起而病欲蘇，豈肯忘情於斯世哉！老馬猶可用，但不必用以取長途也。楚丘先生對孟嘗君曰：「將使我追車而赴馬乎？投石而超距乎？逐麋鹿而搏虎豹乎？吾已死矣，何暇老哉！將使我出正辭而當諸侯乎？決嫌疑而定猶豫乎？吾始壯矣，何老之有！」此公所云心猶壯不取長途者也。又公贊貞觀之盛曰：「朝廷半老儒。」未有老而不腐者也。◯趙子常云：「此詩中四句以情景混合言之：雲天夜月，落日秋風，物也、景也；與天共遠，與月同孤，心視落日而猶壯，病對秋風而欲蘇者，我也、情也。他詩多以景對景、情對情，人亦能效之；或以情對景，則效之者已鮮；若此之虛實一貫，不可分別，能效之者尤鮮。近歲唯汪古逸有句云『年爭飛鳥疾，雲共此生浮』近之。」此論亦細，雖不必拘，卻須識得。

*秋日荆南送石首薛明府辭滿告別奉薛尙書頌德叙懷斐然之作 5557 PDF410,PDF5.126
南征爲客久。西候別君初。歲滿歸鳧舄。秋來把雁書。荆門留美化。姜被就離居。聞道和親入。垂名報國餘。連枝不日並。八座幾時除。往者胡星孛。恭惟漢網疏。風塵相澒洞。天地一丘墟。殿瓦鴛鴦坼。宮簾翡翠虛。鉤陳摧徼道。槍櫐失儲胥。文物陪巡守。親賢病拮据。公時呵猰㺄。首唱卻鯨魚。勢愜宗蕭相。材非一范雎。屍塡太行道。血走浚儀渠。滏口師仍會。函關憤已攄。紫微臨大角。皇極正乘輿。賞從頻峩冕。殊私再直廬。豈惟高衞霍。曾是接應徐。降集翻翔鳳。追攀絕眾狙。侍臣雙宋玉。戰策兩穰苴。鑒徹勞懸鏡。荒蕪已荷鋤。嚮來披述作。重此憶吹噓。白髮甘凋喪。青雲亦卷舒。經綸功不朽。跋涉體何如。應訝躭湖橘。常餐占野蔬。十年嬰藥餌。萬里狎樵漁。揚子淹投閣。鄒生惜曳裾。但驚飛熠燿。不記改蟾蜍。煙雨封巫峽。江淮略孟諸。湯池雖險固。遼海尙塡淤。努力輸肝膽。休煩獨起予。

此作最條理，而註者兼公自註亦頗詳悉。◯明府與尙書，兄弟也。◯「勢愜宗蕭相」，不知果郭令公否？◯「江淮略孟諸」，孟諸固十藪之一，在梁、宋間；然已云「煙雨封巫峽」，又追言梁、宋之遊何耶？◯「休煩獨起予」，應前「懸鏡」、「吹噓」語。

哭李尙書 5601 PDF410,PDF5.127
漳濱與蒿里。逝水竟同年。欲挂留徐劍。猶迴憶戴船。相知成白首。此別間黃泉。風雨嗟何及。江湖涕泫然。修文將管輅。奉使失張騫。史閣行人在。詩家秀句傳。客亭鞍馬絕。旅櫬網蟲懸。復魄昭丘遠。歸魂素滻偏。樵蘇封葬地。喉舌罷朝天。秋色凋春草。王孫若箇邊。

李在江陵，公已南征，迴舟哭之，故云：「猶迴憶戴船」，與訪戴異。◯年少相知，已成白首，而此別遂間黃泉，悲極。◯「修文將管輅」，兼用兩事。輅年不壽，豈李亦未見男婚女嫁也？兼用「修文」，以見其歿。◯「昭丘」，楚昭王墓，在江陵，去其家遠；「素滻」乃其家也。「王孫若箇邊」，李乃宗室，故云。

重題 5607 PDF411,PDF5.128
涕泗不能收。哭君餘白頭。兒童相顧盡。宇宙此生浮。江雨銘旌濕。湖風井徑秋。還瞻魏太子。賓客減應劉。

公與李俱長安人，自幼相與；自李之歿，身失所依。三四語悲，不堪再讀。◯李爲太子賓客，落句用得天然。

獨坐 5568 PDF411,PDF5.128
悲秋回白首。倚杖背孤城。江斂洲渚出。天虛風物清。滄溟服衰謝。朱紱負平生。仰羨黃昏鳥。投林羽翮輕。

「倚杖背城」而獨坐。三四寫所見之景，泠然淡寂。「滄溟服衰謝」，「服」字妙。

*宴王使君宅題二首 5633 PDF411,PDF5.128
漢主追韓信。蒼生起謝安。吾徒自飄泊。世事各艱難。逆旅招邀近。他鄕思緒寬。不才甘朽質。高臥豈泥蟠。泛愛容霜髮。留歡上夜關。自吟詩送老。相勸酒開顏。戎馬今何地。鄕園獨舊山。江湖墮清月。酩酊任扶還。

才如韓信，自有漢主追之；望如謝安，自有蒼生起之。吾徒之漂泊，固以世事艱難，然意緒自寬，何也？不才朽質，自應高臥，豈泥蟠者耶？
「泛愛」語悲，「容」字更悲。◯「闌」字出韻，用修云：「古本作『夜關』爲是。」◯「鄕園獨在山」，必謂使君宅，言無憂於戎馬也，故不妨盡醉。「自吟詩送老」，其得趣可想。

久客 5589 PDF411,PDF5.129
羈旅知交態。淹留見俗情。衰顏聊自哂。小吏最相輕。去國哀王粲。傷時哭賈生。狐狸何足道。豺虎正縱橫。

相輕不止小吏，而小吏爲「最」，正因衰顏故也。實歷語。

*舟出江陵南浦奉寄鄭少尹審 5593 PDF412,PDF5.130
更欲投何處。飄然去此都。形骸元土木。舟楫復江湖。社稷纏妖氣。干戈送老儒。百年同棄物。萬國盡窮途。雨洗平沙淨。天銜闊岸紆。鳴螿隨泛梗。別燕起秋菰。栖託難高臥。飢寒迫向隅。寂寥相喣沫。浩蕩報恩珠。溟漲鯨波動。衡陽雁影徂。南征問懸榻。東逝想乘桴。濫竊商歌聽。時憂卞泣誅。經過憶鄭驛。斟酌旅情孤。

此詩無一字不悲，而起語突然，更不堪讀。《出峽》詩云「虛隨亂浴鳧」，已逆料及此矣。◯「纏妖氣」、「送老儒」，「纏、送」字俱妙。「鳴螿」、「別燕」，自況。◯在人少相呴之沫，而我亦曠於報恩之珠，見人亦不足深怪，與一味責人者異矣。◯因「雁影」而問「南征」，因「鯨波」而想「東逝」，時尙未定所往，正應起句。◯落句纔有「經過」，便憶「鄭驛」，安得知己如君，爲我斟酌旅情之孤危耶？「斟酌」猶云商量，而鍾以若不可解賞，蓋不得其解而作欺人語也。

*移居公安山館 5598 PDF412,PDF5.131
南國晝多霧。北風天正寒。路危行木杪。身遠宿雲端。山鬼吹燈滅。廚人語夜闌。雞鳴問前館。世亂敢求安。

公安在荆州府東南七十里。◯「山鬼吹燈」，狀山館之荒僻；譚評「怕人」，可笑。廚人先起執炊，而說夜闌，催客起也；鍾云：「盡下人情狀。」何解？◯「雞鳴問前館」，根上句來。

官亭夕坐戲簡顏十少府 5622 PDF412,PDF5.131
南國調寒杵。西江浸日車。客愁連蟋蟀。亭古帶蒹葭。不返青絲鞚。虛燒夜燭花。老翁須地主。細細酌流霞。

搗衣之杵有音節，吾鄕所云花練槌是也；故云「調寒杵」。西江卽蜀江，日沉於西，故云「浸日車」。「不返絲鞚」謂將前去，「虛燒夜燭」謂無酒；故有落句，所以戲之。

*醉歌行贈顏少府請顧八題壁 5609 PDF413,PDF5.132
神仙中人不易得。顏氏之子才孤標。天馬長鳴待駕馭。秋鷹整翮當雲霄。君不見東吳顧文學。君不見西漢杜陵老。詩家筆勢君不嫌。詞翰升堂爲君掃。是日霜風凍七澤。烏蠻落照銜赤壁。酒酣耳熱忘頭白。感君意氣無所惜。一爲歌行歌主客。

此篇瀏灕頓挫，公孫大娘劍手。◯突然起，何等筆力！接以「天馬」、「秋鷹」，正見「才孤標」。◯「詩家筆勢」、「辭翰」，俱兼文與字。◯「歌主客」，謂發一時主客相與之情。

*移居公安敬贈衛大郎 5624 PDF413,PDF5.132
衞侯不易得。余病汝知之。雅量極高遠。清襟照等夷。平生感意氣。少小愛文辭。河海由來合。風雲若有期。形容勞宇宙。質樸謝軒墀。自古幽人泣。流年壯士悲。水煙通徑草。秋露接園葵。入邑豺狼鬥。傷弓鳥雀飢。白頭供宴語。烏几伴栖遲。交態遭輕薄。今朝豁所思。

「余病汝知之」謂己有狂疾，衞知其病，故雅量能涵之，清襟能照之，所以感其意氣也。◯公自詠衰病多矣，「形容勞宇宙」，更奇。◯自古幽人，所泣皆同，流年易邁，爲壯士所悲也。◯「水煙」二句，言客居蕭索；「入邑」三句，正下所云「交態遭輕薄」者，必有所指。◯袁粲詩：「之子照清襟。」
PDF5.211
《通》云：「『雅量』以下六句申『不易得』；『形容』至末申『汝知之』。」

贈虞十五司馬 2321 PDF413,PDF5.133
遠師虞祕監。今喜識玄孫。形象丹青逼。家聲器宇存。淒涼憐筆勢。浩蕩問詞源。爽氣金天豁。清談玉露繁。佇鳴南岳鳳。欲化北溟鯤。交態知浮俗。儒流不異門。過逢連客位。日夜倒芳尊。沙岸風吹葉。雲江月上軒。百年嗟已半。四座敢辭喧。書籍終相與。青山隔故園。

「遠師祕監」，知公亦善書。◯觀其形象，與所畫祕監之像逼肖。◯公與司馬皆客於此，故每有過逢，恆連客位。◯「青山隔故園」，兼己與司馬言之，恐不得長聚首也。

公安縣懷古 5631 PDF413,PDF5.133
野曠呂蒙營。江深劉備城。寒天催日短。風浪與雲平。灑落君臣契。飛騰戰伐名。維舟倚前浦。長嘯一含情。

《名勝志》云：「縣北二十五里有呂蒙城，卽蒙所屯兵者。後漢建安年，左將軍劉備居此，時號左公，以左公所安，故云公安。」五六一謂劉，一謂呂。

呀鶻行 5584 PDF414,PDF5.134
病鶻卑飛俗眼醜。每夜江邊宿衰柳。清秋落日已側身。過雁歸鴉錯回首。緊腦雄姿迷所向。疏翮稀毛不可狀。強神非復皁雕前。俊材早在蒼鷹上。風濤颯颯寒山陰。熊羆欲蟄龍蛇深。念爾此時有一擲。失聲濺血非其心。

過雁歸鴉，猶恐其搏，故錯迴首。◯「風濤颯颯」二句，筆機所至，分析不得，總是肅殺斂藏氣候，乃鷙鳥搏擊之時；此鶻猶思一擲，而失聲濺血，非其本心，蓋以自況也。

公安送李二十九弟晉肅入蜀余下沔鄂 5639 PDF414,PDF5.134
正解柴桑纜。仍看蜀道行。檣烏相背發。塞雁一行鳴。南紀連銅柱。西江接錦城。憑將百錢十。飄泊問君平。

總是一水兩舟背發，行南紀者連及銅柱，行西江者直接錦城，相隔愈遠矣。銅柱謂在涪州者固異路，在交趾者，又遠不相連。按《名勝志》：「衡陽城北百二十里有銅柱。吳黃武二年，程普與蜀關羽分界，立銅柱爲誓。」公將下衡州，正指此銅柱，恰與李之錦城相當。因李錦城之便，求將百錢向君平卜我漂泊何時已乎。

北風 5887 PDF414,PDF5.135
北風破南極。朱鳳日威垂。洞庭秋欲雪。鴻雁將安歸。十年殺氣盛。六合人煙稀。吾慕漢初老。時清猶茹芝。

此律詩古調。◯「秋欲雪」妙，因憂鴻雁無歸，以自況也。◯秦、楚之亂，不爲不久，四皓猶得及見時平而茹芝以終老；今兵亂十年矣，願見時清而不得，所以慕之也。

憶昔行 5489 PDF414,PDF5.136
憶昔北尋小有洞。洪河怒濤過輕舸。辛勤不見華蓋君。艮岑青輝慘幺麼。千崖無人萬壑靜。三步回頭五步坐。秋山眼冷魂未歸。仙賞心違淚交墮。弟子誰依白茅室。盧老獨啟青銅鎖。巾拂香餘搗藥塵。階除灰死燒丹火。玄圃滄洲莽空闊。金節羽衣飄婀娜。落日初霞閃餘映。倏忽東西無不可。松風磵水聲合時。青兕黃熊啼向我。徒然咨嗟撫遺迹。至今夢想仍猶作。祕訣隱文須內教。晚歲何功使願果。更討衡陽董鍊師。南浮早鼓瀟湘舵。

公困於羈旅，故有此憶。亦以泛舟瀟湘，而董鍊師在衡陽，欲乘便訪之，因而追憶華蓋君也。然詞筆玄超，眞帶仙靈之氣。

送顧八分文學適洪吉州 5612 PDF415,PDF5.136
中郎石經後。八分蓋憔悴。顧侯運爐錘。筆力破餘地。昔在開元中。韓蔡同贔屭。玄宗妙其書。是以數子至。御札早流傳。揄揚非造次。三人並入直。恩澤各不二。顧於韓蔡內。辨眼工小字。分日示諸王。鉤深法更祕。文學與我遊。蕭疏外聲利。追隨二十載。浩蕩長安醉。高歌卿相宅。文翰飛省寺。視我揚馬間。白首不相棄。驊騮入窮巷。必脫黃金轡。一論朋友難。遲暮敢失墜。古來事反覆。相見橫涕泗。嚮者玉珂人。誰是青雲器。才盡傷形體。病渴汙官位。故舊獨依然。時危話顚躓。我甘多病老。子負憂世志。胡爲困衣食。顏色少稱遂。遠作苦辛行。順從眾多意。舟楫無根蔕。蛟鼉好爲祟。況兼水賊繁。特戒風飈駛。崩騰戎馬際。往往殺長吏。子干東諸侯。勸勉防縱恣。邦以民爲本。魚飢費香餌。請哀瘡痍深。告訴皇華使。使臣精所擇。進德知歷試。惻隱誅求情。固應賢愚異。列士惡苟得。俊傑思自致。贈子猛虎行。出郊載酸鼻。

謹守途轍，謂之奴書，「筆力破餘地」，是深於論書者。◯「必脫黃金轡」，因敍談之久。◯「誰是青雲器」，蓋以屬顧。◯通篇無一字虛飾，可知其相與之情；至末而愛民之眞懇，規友之直諒，兩見之矣。「贈子《猛虎行》」，固陸士衡作，專取「渴不飲盜泉水，熱不息惡木陰」語。

*留別公安大易沙門 5642 PDF415,PDF5.137
隱居欲就廬山遠。麗藻初逢休上人。數問舟航留製作。長開篋笥擬心神。沙村白雪仍含凍。江縣紅梅已放春。先踏爐峯置蘭若。徐飛錫杖出風塵。

劉須溪嫌「擬心神」三字爲拙，不免皮相，讀詩要此三字，所謂以意逆志者。◯公將就隱廬山，故落句約僧「先踏爐峯置蘭若」以同居，然後飛錫以去。《演義》謂自置蘭若待其飛錫，誤矣。

曉發公安數月憩息此縣 5649 PDF415,PDF5.137
北城擊柝復欲罷。東方明星亦不遲。鄰雞野哭如昨日。物色生態能幾時。舟楫眇然自此去。江湖遠適無前期。出門轉眄已陳迹。藥餌扶吾隨所之。

七言律之變至此而極妙，亦至此而神。此老夔州以後詩，七言律無一篇不妙，眞山谷所云「不煩繩削而合」者。

*歲宴行 5661 PDF415,PDF5.138
歲云暮矣多北風。瀟湘洞庭白雪中。漁父天寒網罟凍。莫徭射雁鳴桑弓。去年米貴闕軍食。今年米賤大傷農。高馬達官厭酒肉。此輩杼軸茅茨空。楚人重魚不重鳥。汝休枉殺南飛鴻。況聞處處鬻男女。割慈忍愛還租庸。往日用錢捉私鑄。今許鉛錫和青銅。刻泥爲之最易得。好惡不合長相蒙。萬國城頭吹畫角。此曲哀怨何時終。

此亦不繩削，想到卽書，蓋偶一爲之，以極詩之變。似亦嫌於傷詩，故爲顚倒其語，非老人語皆然也，學之便誤。

幽人 5889 PDF416,PDF5.138
孤雲亦羣遊。神物有所歸。麟鳳在赤霄。何當一來儀。往與惠荀輩。中年滄洲期。天高無消息。棄我忽若遺。內懼非道流。幽人見瑕疵。洪濤隱語笑。鼓枻蓬萊池。崔嵬扶桑日。照曜珊瑚枝。風帆倚翠蓋。暮把東皇衣。咽漱元和津。所思煙霞微。知名未足稱。局促商山芝。五湖復浩蕩。歲暮有餘悲。

幽人謂惠、詢輩，蓋實有其人。公曾與之結契，其後遁入山林，不但身不可見，卽名亦不可聞。所以四皓知名，鄙其局促，而自懼瑕疵，爲斯人所棄也。必非往昔惠遠、許詢，且惠、詢亦不相配；至據《拾遺》謂惠昭、荀珏，未知是否？然必非以詩倡酬者也。◯孤雲也，而謂其「羣遊」，神物窅茫，而謂「有所歸」，起得靈幻，正以起下「麟鳳」語，謂不應棄我而去也。麟鳳非人世所有，便是「赤霄」，卽因鳳而及麟，不妨白璧微瑕，蓋大家多有之；如公詠《月》「故園松桂發，萬里共清輝」，因桂及松是也。◯「懼非道流」、「幽人瑕疵」，鍾云：「所謂發深省也」。◯「洪濤」以下至「煙霞微」，便是神仙口吻。◯五湖之遊，又遜商山，所以「餘悲」。◯鍾總評：「絕妙遊仙詩，非唯無丹藥瓢笠氣，倂無雲霞氣矣。覺太白語濫而易。」

泊岳陽城下 5667 PDF416,PDF5.140
江國踰千里。山城僅百層。岸風翻夕浪。舟雪灑寒燈。留滯才雖盡。艱危氣益增。圖南未可料。變化有鯤鵬。

「僅百層」當是「近」字之譌，今趙註作「近」。◯前詩「才盡傷形體」，今云「留滯才難盡」；後詩「窮迫挫曩懷」，今云「艱危氣益增」，似爲相左。然讀潭、衡等詩，神王氣壯，知非虛語。然亦因舟向南溟而意激於鯤鵬之變化也。

登岳陽樓 5673 PDF416,PDF5.140
昔聞洞庭水。今上岳陽樓。吳楚東南坼。乾坤日夜浮。親朋無一字。老病有孤舟。戎馬關山北。憑軒涕泗流。

只「吳、楚」二句，已盡大觀，後來詩人，何處措手！後面四句只寫情，才是自家詩，所謂詩本性情者也。

奉送魏六丈佑少府之交廣 5908 PDF417,PDF5.141
賢豪贊經綸。功成空名垂。子孫不振耀。歷代皆有之。鄭公四葉孫。長大常苦飢。眾中見毛骨。猶是麒麟兒。磊落貞觀事。致君樸直詞。家聲蓋六合。行色何其微。遇我蒼梧陰。忽驚會面稀。議論有餘地。公侯來未遲。虛思黃金貴。自笑青雲期。長卿久病渴。武帝元同時。季子黑貂敝。得無妻嫂欺。尙爲諸侯客。獨屈州縣卑。南遊炎海甸。浩蕩從此辭。窮途仗神道。世亂輕土宜。解帆歲云暮。可與春風歸。出入朱門家。華屋刻蛟螭。玉食亞王者。樂張遊子悲。侍婢豔傾城。綃綺輕霧霏。掌中琥珀鍾。行酒雙逶迤。新歡繼明燭。梁棟星辰飛。兩情顧眄合。珠碧贈於斯。上貴見肝膽。下貴不相疑。心事披寫間。氣酣達所爲。錯揮鐵如意。莫避珊瑚枝。始兼逸邁興。終愼賓主儀。戎馬闇天宇。嗚呼生別離。

至「可與春風歸」，可以止矣，「出入朱門」，不知從何來？而下言豪家供張之盛，又不知其意之所指。想魏必豪邁，觀「虛思黃金貴，自笑青雲期」之語可見。而此行所望於地主者不小，故縱言其所想望，而規之以「終愼賓主儀」，蓋忠告而善道者也。

陪裴使君登岳陽樓 5680 PDF417,PDF5.141
湖闊兼雲霧。樓孤屬晚晴。禮加徐孺子。詩接謝宣城。雪岸叢梅發。春泥百草生。敢違漁父問。從此更南征。

「湖闊兼雲霧」，固一時初晴之景，然涵蓄富厚，不減「乾坤日夜浮」之句。
PDF5.208
落句蓋深屬望於裴。言己不異屈原之放逐，「漁父」倘肯見問，豈敢違之而更南征乎？

送重表姪王砅評事使南海 5948 PDF417,PDF5.142
我之曾老姑。爾之高祖母。爾祖未顯時。歸爲尙書婦。隋朝大業末。房杜俱交友。長者來在門。荒年自餬口。家貧無供給。客位但箕箒。俄頃羞頗珍。寂寥人散後。入怪鬢髮空。吁嗟爲之久。自陳剪髻鬟。鬻市充杯酒。上云天下亂。宜與英俊厚。向竊窺數公。經綸亦俱有。次問最少年。虯髯十八九。子等成大名。皆因此人手。下云風雲合。龍虎一吟吼。願展丈夫雄。得辭兒女醜。秦王時在坐。眞氣驚戶牖。及乎貞觀初。尙書踐台斗。夫人常肩輿。上殿稱萬壽。六宮師柔順。法則化妃后。至尊均嫂叔。盛事垂不朽。鳳雛無凡毛。五色非爾曹。往者胡作逆。乾坤沸嗷嗷。吾客左馮翊。爾家同遁逃。爭奪至徒步。塊獨委蓬蒿。逗留熱爾腸。十里卻呼號。自下所騎馬。右持腰間刀。左牽紫遊韁。飛走使我高。苟活到今日。寸心銘佩牢。亂離又聚散。宿昔恨滔滔。水花笑白首。春草隨青袍。廷評近要津。節制收英髦。北驅漢陽傳。南泛上瀧舠。家聲肯墜地。利器當秋毫。番禺親賢領。籌運神功操。大夫出盧宋。寶貝休脂膏。洞主降接武。海胡泊千艘。我欲就丹砂。跋涉覺身勞。安能陷糞土。有志乘鯨鼇。或驂鸞騰天。聊作鶴鳴皋。

題云重表姪，蓋又加曾一等也。前半篇敍述往事，曲折矯健，有太史公筆力。◯十八九歲少年安得「虯髯」？一笑。◯「鳳雛無凡毛」，轉語得力。◯「飛走使我高」，語亦可笑；然上云「委蓬蒿」，「高」與「委」反相照。◯「右持腰間刀，左牽紫遊韁」，左右隔聯作對，句法新異。◯避亂逃生，而捨己之馬，以活四世表叔，古人之篤於親如此；王砅高行，固應拈出。◯「水花」句公自謂；「春草」句謂表姪。◯「上瀧舠」，卽樂昌瀧，在郴州桂陽縣。◯「安能陷糞土」三句，當是勉王語；而「鶴鳴皋」謂贈詩也。◯「陷糞土」謂沒於利。◯鍾總評：「前段不過敍中表戚耳，忽具一部開國大掌故，無頭重之患。自『往者胡作逆』以下，祇是亂離相依，飲食僕馬細故，無端無委，無轉無接，首尾不應，細大不倫，胸中潦倒，筆下淋漓，非獨詩，卽看作一篇極奇文字亦可。」◯又評起語云：「志傳敍事體，入詩奇，作起語尤奇。」◯評「寂寥人散後」云：「成大事，喧不得。」◯評「宜與英俊厚」云：「處亂世，開國立家，保身保親，規模不同，俱少不得此五字。」◯至「皆因此人手」云：「一席帝王將相，俱落一窮舍婦人眼中口中，稱量不爽，奇甚。此等奇事，老杜借此題想一遍、寫一遍，發其磊塊耳。」◯評「六宮師柔順」云：「如此英雄婦人，說到柔順上，妙妙。」◯至「盛事垂不朽」云：「自首至此，已是一篇長詩矣，以下纔說沾題，卻不脫落纏擾，看他筆力！」◯評「熱爾腸」云：「妙，下數語皆從此三字生。」◯評「水花笑白首」：「閒景點染得妙。」◯余謂「秦王時在坐」兩語，乃上文「最少年」註腳。◯「家聲肯墜地」，回顧相照。
PDF5.206
「十里卻呼號」，「卻」字不虛，謂已走十里，迴而呼號之，尤見高誼。

過南岳入洞庭湖 5689 PDF418,PDF5.144
洪波忽爭道。岸轉異江湖。鄂渚分雲樹。衡山引舳艫。翠芽穿裛蔣。碧節吐寒蒲。病渴身何去。春生力更無。壤童犂雨雪。漁屋架泥塗。攲側風帆滿。微冥水驛孤。悠悠迴赤壁。浩浩略蒼梧。帝子留遺恨。曹公屈壯圖。聖朝光御極。殘孽駐艱虞。才淑隨廝養。名賢隱鍛爐。邵平元入漢。張翰後歸吳。莫怪啼痕數。危檣逐夜烏。

南岳乃岳州，今作南嶽誤。鄂渚在武昌，而衡山則南嶽也。◯「才淑」、「名賢」一聯，況己之漂泊；「邵平」、「張翰」一聯，謂己終當歸故國。「檣逐夜烏」，非其志也，故悲。◯夜烏用「烏鵲南飛」語。

宿青草湖 5694 PDF418,PDF5.145
洞庭猶在目。青草續爲名。宿槳依農事。郵籤報水程。寒冰爭倚薄。雲月遞微明。湖雁雙雙起。人來故北征。

《名勝志》云：「湖北連洞庭，南接瀟湘，東納汨羅之水。每夏秋水泛，與洞庭爲一，水涸則此湖先乾，青草生焉，故名。」◯「宿槳依農」防盜；「郵籤報程」防險。《月令》：「正月，候雁北。」

宿白沙驛 5696 PDF419,PDF5.145
水宿仍餘照。人煙復此亭。驛邊沙舊白。湖外草新青。萬象皆春氣。孤槎自客星。隨波無限月。的的近南溟。

驛近青草湖，三四將驛名湖名化用，妙。◯「南溟，天池也。」莊子寓言，虛語而實用之，妙在「的的」二字。此亦用古之一法。

上水遣懷 5708 PDF419,PDF5.146
我衰太平時。身病戎馬後。蹭蹬多拙爲。安得不皓首。驅馳四海內。童稚日餬口。但遇新少年。少逢舊親友。低顏下色地。故人知善誘。後生血氣豪。舉動見老醜。窮迫挫曩懷。常如中風走。一紀出西蜀。於今向南斗。孤舟亂春華。暮齒依蒲柳。冥冥九疑葬。聖者骨亦朽。蹉跎陶唐人。鞭撻日月久。中間屈賈輩。讒毀竟自取。鬱沒二悲魂。蕭條猶在否。𡺚崒清湘石。逆行雜林藪。篙工密逞巧。氣若酣杯酒。歌謳互激遠。迴斡明受授。善知應觸類。各藉穎脫手。古來經濟才。何事獨罕有。蒼蒼眾色晚。熊挂玄蛇吼。黃羆在樹顚。正爲羣虎守。羸骸將何適。履險顏益厚。庶與達者論。吞聲混瑕垢。

自岳之潭之衡，俱上水。◯「蹭蹬拙爲」，所以自謂腐儒也。◯貧而作客，恆自低顏下色，唯故人能知吾心而善誘之；若後生氣豪，見此舉動，反謂老醜而輕之矣。如此苦情，非實歷者不知。◯篙工之不畏險，習也，非巧也，公乍見以爲逞巧耳。然經濟者亦須習。◯虎之暴，有「黃羆在樹顚」守之，喩亂賊之不終也。

湘夫人祠 5699 PDF419,PDF5.147
肅肅湘妃廟。空牆碧水春。蟲書玉佩蘚。燕舞翠帷塵。晚泊登汀樹。微馨借渚蘋。蒼梧恨不盡。染淚在叢筠。

「微馨借渚蘋」，見香爐無煙矣。◯臣之望君，猶妻之望夫，「蒼梧」之恨，不爲夫人發也。

祠南夕望 5703 PDF419,PDF5.147
百丈牽江色。孤舟泛日斜。興來猶杖屨。目斷更雲沙。山鬼迷春竹。湘娥倚暮花。湖南清絕地。萬古一長嗟。

譚云：「頻用『山鬼』、『湘娥』，皆說得實有形影聲響，的的驚人。」鍾云：「使實事妙在幻，使幻事妙在實。」余謂乃宵人得志、貞士孤立之比。

遣遇 5715 PDF420,PDF5.147
磬折辭主人。開帆駕洪濤。春水滿南國。朱崖雲日高。舟子廢寢食。飄風爭所操。我行匪利涉。謝爾從者勞。石間采蕨女。鬻菜輸官曹。丈夫死百役。暮返空村號。聞見事略同。刻剝及錐刀。貴人豈不仁。視汝如莠蒿。索錢多門戶。喪亂紛嗷嗷。奈何黠吏徒。漁奪成逋逃。自喜遂生理。花時甘縕袍。

「我行匪利涉」，言南征非我意也。◯蕨乃石間野草，采之作菜，以鬻而輸官，所輸幾何？乃其丈夫已死於百役而返空村以號，悲哉！◯「貴人豈不仁」一轉，洞悉民隱。蓋貴人亦知愛民，不過欲生財以濟國之急；而不知索錢多門，不堪黠吏之漁奪，歸過於上，而自逃法網，然貴人不知也。◯花時稍暖，得貰縕袍，而自喜生理之遂，其所爲生者可知矣；以此遣遇，其途之窮又可知矣。

解憂 5718 PDF420,PDF5.148
減米散同舟。路難思共濟。向來雲濤盤。眾力亦不細。呀坑瞥眼過。飛櫓本無蔕。得失瞬息間。致遠宜恐泥。百慮視安危。分明曩賢計。茲理庶可廣。拳拳期勿替。

此題與他處異，喜憂之得解，而追紀其事，欲人觸類於兹也。◯「路難思共濟」，自發散米之意，以見其慮遠。至雲濤盤之險，果藉眾力以濟，而散米以收眾心，效已見矣。「呀坑瞥眼過，飛艣本無蔕」，見非眾力不可也。今雲濤雖濟，然得失在瞬息間，而致遠尙恐失事，豈得遂宴然哉！所藉於眾力者，猶未已也。吾今百慮以視安危之窾，知散米一事，分明前賢之計；推此理而廣之，近而一身，遠而天下，凡扶危定傾，無之不可，要在拳拳勿替而已。◯散米本仁，而卻以智用之，見仁智一道。◯鍾云：「好念頭，好處分，可以用眾，可以濟艱。」

宿鑿石浦 5760 PDF420,PDF5.150
早宿賓從勞。仲春江山麗。飄風過無時。舟楫敢不繫。回塘淡暮色。日沒眾星嘒。缺月殊未生。青燈死分翳。窮途多俊異。亂世少恩惠。鄙夫亦放蕩。草草頻卒歲。斯文憂患餘。聖哲垂彖繫。

浦在湘潭。◯飄風不敢繫舟，則舟子固須操舟，而舟中之人俱須助力，故云「賓從勞」。◯「繫舟」音計，與後「彖繫」異。◯俊異因窮途而多，見窮之有益於人；恩惠因亂世而少，見處窮途者又當自安，不應以少恩責備乎人。鄙夫日在窮途，正天之所以益我；而不知自愛，放蕩草草以卒歲。豈知有憂患後有斯文，斯文乃憂患之餘，獨不觀聖哲以憂患而「垂彖繫」乎？公之自負如此，乃知其雖窮而有以自樂也。向使終身富貴，安有一部《杜詩》懸於日月乎？

早行 5755 PDF421,PDF5.151
歌哭俱在曉。行邁有期程。孤舟似昨日。聞見同一聲。飛鳥數求食。潛魚亦獨驚。前王作網罟。設法害生成。碧藻非不茂。高帆終日征。干戈未揖讓。崩迫開其情。

哭因兵亂，歌亦悲歌，非樂而歌也。日出後各有所事，故「歌哭俱在曉」；而「行邁有期程」，曉亦開舟，與歌哭同發也。至明日復然，則無處不亂矣。聞見俱是歌哭，故「同一聲」。鍾以聲該聞見爲禪理，似迂。◯鳥魚各愛其生，故追咎先王設網罟，此激於殺人而發；故至末始露「干戈」字。止動干戈，不知揖讓，因崩迫以開其情，所以致恨於前王也。◯碧藻可悅而高帆遠征，亦緣干戈迫之，所謂「干戈送老儒」也。◯譚云：「卓識愁腸，迫成奇響，使誦者徘徊。」

過津口 5774 PDF421,PDF5.152
南岳自茲近。湘流東逝深。和風引桂楫。春日漲雲岑。回首過津口。而多楓樹林。白魚困密網。黃鳥喧嘉音。物微限通塞。惻隱仁者心。瓮餘不盡酒。膝有無聲琴。聖賢兩寂寞。眇眇獨開襟。

舟泝流西上，而湘流則東逝也。◯昔人云：「春山淡冶而如笑。」於「漲雲」可想。◯魚觸網，鳥鳴林，人所恆見，未必經心；一入公目，遂得妙句，固感於仁心，亦搜自細心。◯「無聲琴」用元亮事。◯公在窮途而風平舟利，便自神怡，知胸中無宿物。

次空靈岸 5777 PDF422,PDF5.152
沄沄逆素浪。落落展清眺。幸有舟楫遲。得盡所歷妙。空靈霞石峻。楓栝隱奔峭。青春猶無私。白日亦偏照。可使營吾居。終焉託長嘯。毒瘴未足憂。兵戈滿邊徼。嚮者留遺恨。耻爲達人誚。迴帆覬賞延。佳處領其要。

空靈岸在湘潭。◯「沄沄逆素浪」，起法奇。◯「可使管吾居」，固因境勝，亦避干戈。「向者留遺恨」，謂不能擇勝地而隱也。◯「佳處領其要」，須別具隻眼，但經一處，卽景賦詩，無不敻絕，蓋所領得其要也。譚云：「『領要』二字，吾取以爲讀書法。」又云：「必有此意，乃可作山水間記。」

宿花石戍 5780 PDF422,PDF5.153
午辭空靈岑。夕得花石戍。岸疏開闢水。木雜今古樹。地蒸南風盛。春熱西日暮。四序本平分。氣候何迴互。茫茫天造間。理亂豈恆數。繫舟盤藤輪。杖策古樵路。罷人不在村。野圃泉自注。柴扉雖蕪沒。農器尙牢固。山東殘逆氣。吳楚守王度。誰能扣君門。下令減征賦。

花石戍亦在湘潭。◯「理亂豈恆數」，謂斡旋在人，引起末後「減征賦」。◯「吳楚守王度」，是不曾叛亂，其逃亡多者，止是賦斂煩重耳。◯「罷人」四句，讀之悽然，便堪入告。「盤藤輪」，謂盤藤作輪以繫舟。

早發 5784 PDF422,PDF5.154
有求常百慮。斯文亦吾病。以茲朋故多。窮老驅馳倂。早行篙師怠。席挂風不正。昔人戒垂堂。今則奚奔命。濤翻黑蛟躍。日出黃霧映。煩促瘴豈侵。頹倚睡未醒。僕夫問盥櫛。暮顏靦青鏡。隨意簪葛巾。仰慚林花盛。側聞夜來寇。幸喜囊中淨。艱危作遠客。干請傷直性。薇蕨餓首陽。粟馬資歷聘。賤子欲適從。疑誤此二柄。

以斯文而朋故多，以朋多而驅馳倂，意在有求；一有求便須百慮，是反以斯文受病也。語極曲折，總爲苦於有求。以此自病，不能解脫，而遷病於斯文，然斯文不任受病也，可以窺其苦衷矣。風不正而挂席，不免犯險，故篙師怠。鍾謂曲盡此輩性情，可笑。黑蛟狀險，黃霧有瘴，神情不快，所以頹倚未醒，至暮而「盥櫛」。鍾謂頹倚得睡之神，又可笑。◯「艱危作遠客，干請傷直性」，才明發篇首四句之意。◯「適從」音的；「疑誤」謂素疑之而誤於不能自決也。◯「粟馬資歷聘」，如孟子之傳食於諸侯者。註引蘇秦，誤，公豈遊說者？

次晚洲 5788 PDF423,PDF5.155
參錯雲石稠。坡陀風濤壯。晚洲適知名。秀色固異狀。棹經垂猿把。身在度鳥上。擺浪散帙妨。危沙折花當。羈離暫愉悅。羸老反惆悵。中原未解兵。吾得終疏放。

晚洲在湘潭。◯「參錯雲石稠」，便是晚洲之景，所謂「秀色異狀」者也。◯舟行上水，故「棹經垂猿把，身在度鳥上」。「擺浪」從風濤來，致妨散帙，見公無時不對書也。「危沙」，人所不能到者，舟因水高而過之；沙上有花，折之最便，猶俗言便當，如此解稍通。花根無據，插花記險尤不通。◯羈艱得之，暫爲愉悅；羸老之人，轉加惆悵。今中原尙未解兵，吾得終於疏放耶！其惆悵以此。

登白馬潭 5705 PDF423,PDF5.156
水生春纜沒。日出野船開。宿鳥行猶去。叢花笑不來。人人傷白首。處處接金杯。莫道新知要。南征且未迴。

潭在上水，故云登。◯春水方生，逆流而上，故纜沒。船日出而後開，亦以逆流故。宿鳥必水宿之鳥，鳥雖步行，猶先我舟而去。岸有叢花，對我而笑，不肯便來，狀逆水行舟之難也。舟之難進如此，縱使人人傷我之白首，處處接我以金杯，莫道赴新知爲緊要事，只管南征，且未思迴也。蓋因行舟之難而思返也。後四句虛說，不然安得處處金杯乎？大抵上水之舟，便於使風，不便於牽纜；況水生時更難。「纜沒」眞景，他人未必寫入詩者。

*歸雁 5985 PDF423,PDF5.157
萬里衡陽雁。今年又北歸。雙雙瞻客上。一一背人飛。雲裏相呼疾。沙邊自宿稀。繫書元浪語。愁寂故山薇。欲雪違胡地。先花別楚雲。卻過清渭影。高起洞庭羣。塞北春陰暮。江南日色曛。傷弓流落羽。行斷不堪聞。

雁云「又北歸」，見人淹兩年矣。雁本自去自來，乃瞻客而上，背人而飛，若有心爲之；且同侶相呼，未嘗蜀宿，人固不如雁也。今欲繫書，更無別語，得歸故山，當采薇而食耳。言外見室產俱盡，所以愁寂也。
其二：前四句相根。言雁之冬來春去，得安其素；唯春陰已暮，猶在塞北，日色已曛，猶在江南；此傷弓而流落者，其行已斷，聲不堪聞，蓋自況也。「曛」當作「薫」。

野望 5757 PDF424,PDF5.158
納納乾坤大。行行郡國遙。雲山兼五嶺。風壤帶三苗。野樹侵江闊。春蒲長雪消。扁舟空老去。無補聖明朝。

「納納」二字，客途用之妙。◯中四句皆望中所見，而前二句乃望之見於遠者，根首句來，以見乾坤之大；後二句乃望之見於近者，根次句來，舟行處處皆然，以見郡國之遙。人生幾何，空坐扁舟以老而無補於聖明，此其遺恨也。

入喬口 5722 PDF424,PDF5.158
漠漠舊京遠。遲遲歸路賒。殘年傍水國。落日對春華。樹蜜早蜂亂。江泥輕燕斜。賈生骨已朽。悽惻近長沙。

喬口有鎭，在長沙府之善化縣。◯舊京旣遠，歸路又賒。以殘年而傍水國，所謂卑濕之地也；以落日而對春華，無與於桑楡之景也。蜂釀蜜，燕銜泥，微物乘春華以自適，而我安能如之！獨念賈生之才，棄置長沙，以地卑濕，鬱鬱以死。今其地將近，其骨已朽，而後死者能無悽惻耶！公之志與賈同，而所遭亦相似，故感愴獨深。

北風 5724 PDF425,PDF5.159
春生南國瘴。氣待北風蘇。向晚霾殘日。初宵鼓大爐。爽攜卑濕地。聲拔洞庭湖。萬里魚龍伏。三更鳥獸呼。滌除貪破浪。愁絕付摧枯。執熱沉沉在。凌寒往往須。且知寬疾肺。不敢恨危途。再宿煩舟子。衰容問僕夫。今晨非盛怒。便道卽長驅。隱几看帆席。雲山涌坐隅。

形容大風，具見神力。◯卑濕之氣殢人，若以爽氣疏通之，妙在「攜」字。◯瘴氣滌除，更貪破浪，卽愁停滯，付之摧枯。蓋春風雖暴，止摧枯而不殺生也。◯病肺最畏濕熱，當執熱沉沉之際，往往須寒解之，故得寬肺疾。甘滯危途，寧煩舟人之再宿，而問衰容於僕夫，似當有起色也。◯「雲山湧坐隅」，狀舟行之速。

詠懷二首 5763 PDF425,PDF5.160
人生貴是男。丈夫重天機。未達善一身。得志行所爲。嗟余竟轗軻。將老逢艱危。胡雛逼神器。逆節同所歸。河洛化爲血。公侯草間啼。西京復陷沒。翠蓋蒙塵飛。萬姓悲赤子。兩宮棄紫微。倏忽向二紀。奸雄多是非。本朝再樹立。未及貞觀時。日給在軍儲。上官督有司。高賢迫形勢。豈暇相扶持。疲苶苟懷策。栖屑無所施。先王實罪己。愁痛正爲茲。歲月不我與。蹉跎病於斯。夜看酆城氣。回首蛟龍池。齒髮已自料。意深陳苦詞。邦危壞法則。聖遠益愁慕。飄颻桂水遊。悵望蒼梧暮。潛魚不銜鉤。走鹿無反顧。皦皦幽曠心。拳拳異平素。衣食相拘閡。朋知限流寓。風濤上春沙。千里浸江樹。逆行少吉日。時節空復度。井竈任塵埃。舟航煩數具。牽纏加老病。瑣細隘俗務。萬古一死生。胡爲足名數。多憂汙桃源。拙計泥銅柱。未辭炎瘴毒。擺落跋涉懼。虎狼窺中原。焉得所歷住。葛洪及許靖。避世常此路。賢愚誠等差。自愛各馳騖。羸瘠且如何。魄奪針灸屢。擁滯僮僕慵。稽留篙師怒。終當挂帆席。天意難告訴。南爲祝融客。勉強親杖屨。結託老人星。羅浮展衰步。

此二詩見公出處大節。前章謂志期濟世而詘於衰病；後章謂旣不能兼善便當獨善，思爲避世長往之計。前首引起四句，乃二章總冒也。
起得超朗，言人貴爲男者，乃丈夫也。「丈夫重天機」，必不肯負天之所予。故未達則獨善，得志則兼善，此丈夫事也。非大學問人不能作此語。◯「逆節同所歸」，謂賊徒和之。◯「姦雄多是非」，蓋間亦有彼善於此者。◯「高賢迫形勢，豈暇相扶持」，其責人不苛；至「先王實罪己，愁痛正爲斯」方加責成。欲其委曲補救，以副先王之懷也。「疲苶」二句，公自謂。◯歲月蹉跎，今病於此，夜看酆城，回顧龍池，此志誠不敢懈；而齒髮已可自料，欲得志行所爲，恐難冀矣，奚名丈夫！意念甚深而陳此苦詞耳。
「邦危壞法則」，起來一語，便刺膏肓，可謂公非識治體者乎？「聖遠愁慕」，言生非其時，引下「蒼梧暮」。「潛魚」四句，發己高尙之意，正與前章「善一身」相照。◯「衣食」以下至末，歷敍羈危窮迫之情，見不得不爲遠遁之計也。◯往衡州逆水而上，故云「風濤上春沙」；春水方漲，故「十里浸江樹」。◯「萬古一死生」，一死不復生矣，將胡以號爲人，而足當人之名數乎？懿哉斯言，令人深省。然如公者，眞可列於人數矣。◯公初下江陵，欲訪桃源，其《水宿遣懷》詩可見；今戲言多憂而恐汙桃源，拙計而泥於銅柱。此亦衡州之銅柱，註已見前。◯不辭炎瘴，甘心跋涉，蓋以虎狼方橫，卽今所歷，未可便住，因追思古人如葛洪、許靖，皆避世於此路者也。洪求勾漏令，爲出丹砂，蓋避世之託辭，公窺之深矣。今雖不敢與二公並，而適丁斯時，自合受此馳騖也。且終當挂一帆，訪祝融，若天假長年，再訪羅浮而不返矣。

*望嶽 5792 PDF426,PDF5.163
南岳配朱鳥。秩禮自百王。欻吸領地靈。鴻洞半炎方。邦家用祀典。在德非馨香。巡守何寂寥。有虞今則亡。洎吾隘世網。行邁越瀟湘。渴日絕壁出。漾舟清光旁。祝融五峯尊。峯峯次低昂。紫蓋獨不朝。爭長嶪相望。恭聞魏夫人。羣仙夾翱翔。有時五峯氣。散風如飛霜。牽迫限修途。未暇杖崇岡。歸來覬命駕。沐浴休玉堂。三歎問府主。曷以贊我皇。牲璧忍衰俗。神其思降祥。

往衡州先經衡嶽之南，故望而作此，期歸來而命駕也。◯「有虞今則亡」，傷時語，非謂不巡狩也。◯「有時五峯氣，散風如飛霜」，說得神靈赫然。◯「玉堂」卽夫人之祠；。「府主」卽夫人。◯「牲璧忍衰俗」，應前「在德非馨香」。◯鍾總評云：「岱宗喬嶽，著山水清妙語，奇壯語，便是一丘一壑，文士登玩眼孔；須胸中典故，筆下雍睦，有郊壇登歌氣象始稱。」余謂作詩本指在贊我皇，丘壑語自來不得。

清明二首 5743 PDF426,PDF5.164
朝來新火起新煙。湖色春光淨客船。繡羽銜花他自得。紅顏騎竹我無緣。胡童結束還難有。楚女腰支亦可憐。不見定王城舊處。長懷賈傅井依然。虛霑周舉爲寒食。實藉嚴君賣十錢。鐘鼎山林各天性。濁醪粗飯任吾年。此身飄泊苦西東。右臂偏枯半耳聾。寂寂繫舟雙下淚。悠悠伏枕左書空。十年蹴踘將雛遠。萬里鞦韆習俗同。旅雁上雲歸紫塞。家人鑽火用青楓。秦城樓閣煙花裏。漢主山河錦繡中。風水春來洞庭闊。白蘋愁殺白頭翁。

「胡童」頂「騎竹」來；「楚女」頂「繡羽」來，此長沙之習俗也。後卷有《清明》詩可參看。◯「蹴踘」註謂軍興者是，才與「將雛」有情。◯清明雁已北歸紫塞，見人不如也；湘潭楓樹多，鑽火用之，從其俗也。「秦城」二句，因雁歸紫塞而想及。
PDF5.205
舊俗禁火彌月，周舉定以三日，而民便之。然於三日前須預辦熟食，如菱糕棗糕杏粥麥粥醴酪之類。公不能辦，故云「虛霑」云云；不能辦者以無錢，故有下句。蓋不耕則無米，不仕則無祿，必須賣卜而得錢也。◯《草木考》云：蘋，大蓱也，五月有花白色，謂之白蘋。清明未花，此用成語耳。

客從 5929 PDF427,PDF5.165
客從南溟來。遺我泉客珠。珠中有隱字。欲辨不成書。緘之篋笥久。以俟公家須。開視化爲血。哀今徵斂無。

此爲急於征斂而發。上之所斂，皆小民之血，今倂血而無之矣。「珠中隱字」，喩民之隱情，欲辨而不得也。

發潭州 5752 PDF427,PDF5.165
夜醉長沙酒。曉行湘水春。岸花飛送客。檣燕語留人。賈傅才未有。褚公書絕倫。高名前後事。回首一傷神。

今湘潭縣南有岸花亭。時未到衡，詩當置《望嶽》之前。◯「岸花」、「檣燕」，影人情之薄。◯賈、褚皆以自況，余謂公善書，此又一證。◯趙子常云：前詩以近長沙而懷賈誼，此以去潭州而兼懷賈、褚，羈窮旅遇之懷，神交冥漠之感，非掇拾故事以成詩之比。褚嘗謫爲潭州都督。

雙楓浦 5730 PDF427,PDF5.166
輟棹青楓浦。雙楓舊已摧。自驚衰謝力。不道棟梁材。浪足浮紗帽。皮須截錦苔。江邊地有主。暫借上天迴。

前註青楓爲楚地名，今知卽雙楓浦也；在瀏陽縣南三十五里。◯「紗帽」、「錦苔」語，不解。

酬郭十五判官 5799 PDF428,PDF5.166
才微歲老尙虛名。臥病江湖春復生。藥裹關心詩總廢。花枝照眼句還成。只同燕石能星隕。自得隨珠覺夜明。喬口橘洲風浪促。繫帆何惜片時程。

「歲晚」一作「歲老」。◯「臥病江湖」，至春而復活也。◯「只同燕石能星隕」，一句兼用兩事，公時有之，此妙於用古者。◯喬口乃長沙入境，而橘洲已近郡城，皆公去衡所經。郭在長沙，公因其寄詩之佳，因追言昨過喬口、橘洲，雖爲風浪所促，何惜繫帆片時，一晤對以論文耶。

*衡州送李大夫七丈赴廣州 5803 PDF428,PDF5.167
斧鉞下青冥。樓船過洞庭。北風隨爽氣。南斗避文星。日月籠中鳥。乾坤水上萍。王孫丈人行。垂老見飄零。

前四句磊落有氣。◯日月照臨之下，而我爲籠中之鳥；乾坤覆載之內，而我同水上之萍，此垂老之飄零也。王孫乃我丈人行，而忍見其若此耶！

迴棹 6069 PDF428,PDF5.167
宿昔世安命。自私猶畏天。勞生繫一物。爲客費多年。衡岳江湖大。蒸池疫癘偏。散才嬰薄俗。有迹負前賢。巾拂那關眼。甁罍易滿船。火雲滋垢膩。凍雨裛沉綿。強飯蓴添滑。端居茗續煎。清思漢水上。涼憶峴山巓。順浪翻堪倚。迴帆又省牽。吾家碑不昧。王氏井依然。几杖將衰齒。茅茨寄短椽。灌園曾取適。遊寺可終焉。遂性同漁父。成名異仲連。篙師煩爾送。朱夏及寒泉。

宿昔安命，私心畏天，自省如此。念此勞生，止繫天地間一物，爲貧所驅，至費多年而不足以濟，豈天降之罰耶？◯巾拂之微，不堪入眼；卽如瓶罍，所値幾何？而隨行所須，自不可少，便至滿船，則費亦不少矣。客途實景，然人不屑道者。◯強飯而借蓴添滑；端坐而煎茗不休，蓋因熱以增其病者；所以思憶清涼，欲歸襄陽也。◯「朱夏及寒泉」，謂飲王氏井中水也。
PDF5.205
「成功異魯連」，謂己將隱襄陽，不異仲連之逃海上；但仲連功已成矣，避爵而往，此予之不能同也。

湘江宴餞裴二端公赴道州 5815 PDF429,PDF5.168
白日照舟師。朱旗散廣川。羣公餞南伯。肅肅秩初筵。鄙人奉末眷。佩服自早年。義均骨肉地。懷抱罄所宣。盛名富事業。無取愧高賢。不以喪亂嬰。保愛金石堅。計拙百僚下。氣蘇君子前。會合苦不久。哀樂本相纏。交遊颯向盡。宿昔浩茫然。促觴激萬慮。掩抑淚潺湲。熱雲集曛黑。缺月未生天。白團爲我破。華燭蟠長煙。鴰鶡催明星。解袂從此旋。上請減兵甲。下請安井田。永念病渴老。附書遠山巓。

公蓋推裴爲前輩，觀「佩服自早年」可見；而語氣亦加恭謹。◯道州南方，故稱「南伯」。◯「盛名」二句，正公平生所佩服，而今罄懷抱以相質，言縱享盛名，富事業，而所以致此者一愧高賢，則無取焉！此論乃孔、孟所以鄙薄管仲者，秦、漢以來，唯董仲舒曾一發之，而又見於公。余是以謂公聞道，非諛也。且云不以喪亂嬰心而保愛此訓，堅於金石。此非投世之物，故「計拙於百寮下」；今遇知己，故「氣蘇於君子前」。觀公此論，卽孟子之不屑枉尺直尋者，而端公之賢亦可知矣。◯「宿昔浩茫然」，根「佩服早年」來，謂至今茫然，未曾及岸也。◯「闕月未生天」，「華燭蟠長煙」，俱新。◯「解袂從此旋」，謂歸襄陽。而「附書遠山巓」，謂峴山也。誤。

*奉送王信州北歸 4584 PDF429,PDF5.170
朝廷防盜賊。供給愍誅求。下詔選郎署。傳聲典信州。蒼生今日困。天子嚮時憂。井屋有煙起。瘡痍無血流。壤歌唯海甸。畫角自山樓。白髮寐常早。荒榛農復秋。解龜踰臥轍。遣騎覓扁舟。徐榻不知倦。潁川何以酬。塵生彤管筆。寒膩黑貂裘。高義終焉在。斯文去矣休。別離同雨散。行止各雲浮。林熱鳥開口。江渾魚掉頭。尉佗雖北拜。太史尙南留。軍旅應都息。寰區要盡收。九重思諫諍。八極念懷柔。徙倚瞻王室。從容仰廟謀。故人持雅論。絕塞豁窮愁。復見陶唐理。甘爲汗漫遊。

梁置信州，治白帝城；唐自肅宗乾元後稱夔矣。公何以復用舊名耶？註因詩有「潁川」語，謂《唐志》潁州舊爲信州。余考《唐志》自有信州，在今江西，潁州在河南，皆公所未嘗到，而亦非「海甸」也。大抵以夔爲是，獨海甸可疑，或有誤字。◯王之北歸，蓋信州任滿而還京者。◯「白髮寐常早」，公自謂是在其宇下者，非夔而何。
PDF5.207
信州是夔無疑。「壤歌唯海甸」，趙註自明；而「畫角山樓」，則指夔之亂，非誤也。「潁川何以酬」，蓋以陳蕃比信州，今以「徐榻」待，將何以酬之乎？亦無可疑。但詩作於夔，誤置於此。

哭韋大夫之晉 5809 PDF430,PDF5.170
悽愴郇瑕邑。差池弱冠年。丈人叨禮數。文律早周旋。臺閣黃圖裏。簪裾紫蓋邊。尊榮眞不忝。端雅獨翛然。貢喜音容間。馮招病疾纏。南過駭蒼卒。北思悄聯綿。鵩鳥長沙諱。犀牛蜀郡憐。素車猶慟哭。寶劍欲高懸。漢道中興盛。韋經亞相傳。沖融摽世業。磊落映時賢。城府深朱夏。江湖眇霽天。綺樓關樹頂。飛旐泛堂前。帟幕疑風燕。笳簫急暮蟬。興殘虛白室。迹斷孝廉船。童孺交遊盡。喧卑俗事牽。老來多涕淚。情在強詩篇。誰繼方隅理。朝難將帥權。春秋褒貶例。名器重雙全。

綺樓高出於樹頂，此韋平日與賓客宴遊之所，韋死而關之；註謂奠樓，誤。「名器重雙全」，言所襃者，必名不愧其器也。

江閣臥病走筆寄呈崔盧兩侍御 6075 PDF430,PDF5.171
客子庖廚薄。江樓枕席清。衰年病祇瘦。長夏想爲情。滑憶彫胡飯。香聞錦帶羹。溜匙兼暖腹。誰欲致杯甖。

「爲情」猶俗云「做情」。「錦帶」有二解，菜者爲近。

潭州送韋員外牧韶州 5821 PDF430,PDF5.171
炎海韶州牧。風流漢署郎。分符先令望。同舍有輝光。白首多年疾。秋天昨夜涼。洞庭無過雁。書疏莫相忘。

公送詩：「洞庭無過雁，書疏莫相忘。」韋寄杜云：「相憶無南雁，何時有報章？」公酬之云：「雖無南過雁，看取北來魚。」古人贈答，塤、箎相應如此。

樓上 5826 PDF430,PDF5.171
天地空搔首。頻抽白玉簪。皇輿三極北。身事五湖南。戀闕勞肝肺。論材愧杞楠。亂離難自救。終是老湘潭。

「亂離難自救，終是老湘潭」，苦語次骨。

*千秋節有感二首 5828 PDF430,PDF5.172
自罷千秋節。頻傷八月來。先朝常宴會。壯觀已塵埃。鳳紀編生日。龍池塹劫灰。湘川新涕淚。秦樹遠樓臺。寶鏡羣臣得。金吾萬國迴。衢尊不重飲。白首獨餘哀。御氣雲樓敞。含風綵仗高。仙人張內樂。王母獻宮桃。羅襪紅蕖豔。金羈白雪毛。舞階銜壽酒。走索背秋毫。聖主他年貴。邊心此日勞。桂江流向北。滿眼送波濤。

公之「頻傷八月來」，非傷玄宗之崩逝也。玄宗席全盛而縱荒淫，致賊臣叛逆，干戈不息，肅、代繼之，非無生日，而憂亂不暇，奚知樂生！故公之感有二：一感盛衰之異，故云「先朝常宴會，壯觀已塵埃」，一感昔年之樂召後日之悲，故云「聖主他年貴，邊心此日勞」。而己之流離因之，故云「湘川新涕淚」，「滿眼送波濤」。
「寶鏡」、「金吾」二句蓋隱語。昔當千秋節，羣臣獻金鏡以媚主，及亂後，天子傾府庫以賞戰功，上反媚其下，而無復金鏡之獻，是寶鏡反爲羣臣所得矣。金吾主徼循，備盜賊，在天子左右；今萬國皆盜賊，皆須警備以翼天子，則金吾若自萬國迴矣。大抵傷時語，一則諱而不敢明言，一則悲而不忍明言，公於他處尙多有之，使人悟意於言外而已。
其二：盛言昔日千秋節之華麗，非誇之，實刺之也。總承之云：「聖主他年貴，邊心此日勞。」詞平氣和，諷刺得體。◯「御氣」用莊子御六氣之辨語，而以贊天子殊見靈異。◯「羅襪」句起下「走索」，而「紅蕖豔」正於走索時見之；「金羈」句起下「銜壽酒」。◯「桂江」乃公在潭州所見之水，止是北望二字，而變化神奇。

*蘇大侍御訪江浦賦八韻記異 5855 PDF431,PDF5.174
龐公不浪出。蘇氏今有之。再聞誦新作。突過黃初詩。乾坤幾反覆。揚馬宜同時。今晨清鏡中。勝食齋房芝。余髮喜卻變。白間生黑絲。昨夜舟火滅。湘娥簾外悲。百靈未敢散。風破寒江遲。

「揚馬宜同時」，公蓋以己與之匹也。◯本言清鏡中見白髮變黑，而先插「食芝」一語，錯綜無端。本言其詩有味，勝食仙芝，而添出白髮變黑，無中生有。本言詩泣鬼神，而說到湘娥悲，百靈集，江風驅之不去，如蜃樓海市，怳惚中變怪百出。而覈其歸存，總是形容其詩之妙而已。至《詩序》云：湧思雷出，書篋几杖外殷殷留金石聲。」又是一種形容，全不相涉。此老胸中眞神靈之窟宅。」且從來文人多忌，而公之樂道人善，不啻口出。遇此奇人，遂發奇興，如此詩亦從來所少，未嘗不受賢友之益也。

可歎 5297 PDF432,PDF5.175
天上浮雲如白衣。斯須改變如蒼狗。古往今來共一時。人生萬事無不有。近者抉眼去其夫。河東女兒身姓柳。丈夫正色動引經。酆城客子王季友。羣書萬卷常暗誦。孝經一通看在手。貧窮老瘦家賣屐。好事就之爲攜酒。豫章太守高帝孫。引爲賓客敬頗久。聞道三年未曾語。小心恐懼閉其口。太守得之更不疑。人生反覆看亦醜。明月無瑕豈容易。紫氣鬱鬱猶衝斗。時危可仗眞豪俊。二人得置君側否。太守頃者領山南。邦人思之比父母。王生早曾拜顏色。高山之外皆培塿。用爲羲和天爲成。用平水土地爲厚。王也論道阻江湖。李也丞疑曠前後。死爲星辰終不滅。致君堯舜焉肯朽。吾輩碌碌飽飯行。風后力牧長回首。

「白衣蒼狗」之喩，蓋歎世俗之變態無恆，須得端方之人以砥之，蓋爲王、李二人而發。至「人生萬事無不有」，則起下「河東女」；而河東女又專爲王季友而及之，非歎河東女也。◯「抉眼」猶云反目。棄夫淫奔誠可醜，而唐風近淫，亦不甚以爲駭。王生「正色引經」以斥之，知爲端士。王生貧至賣屐，而豫章太守忘貴下交而賓禮之，又知太守之爲端人。公憂時切，愛君深，便思得二人者置之君側，必能救時之危。乃王也可以坐而論道而阻江湖，李也可疑可丞而曠於前後，所以惓惓致意也。結謂吾輩碌碌止能喫飯，但世有如風后、力牧者，長迴首而望其登用也。遠引風后、力牧，蓋取其有古心者。◯註所引李勉，肅宗卽位靈武時已爲御史，劾管崇嗣以尊朝廷。據註亦以大曆二年入朝，拜京兆尹兼御史大夫，非不在君側者，此必有誤，當是兩人。
PDF5.206
公所歎，非歎浮雲變態，亦非歎淫奔之女，意在後面「王也」、「李也」二句，歎其宜置君側而不得，又有引而不發之意，在悲君側之無正人也，其用意沉著如此。「人生反覆看亦醜」，正應篇首「白衣蒼狗」語，承上王、李二公來，援端人以正□俗也。「明月」本珠，而此云「無瑕」，當是指玉。按晉庾肅之《玉贊》云：「圓璧月鏡。」則夜光之璧，亦稱明月也。「紫氣」，劍氣。蓋比二公於酆城之劍云。

奉贈盧五丈參謀琚 5835 PDF433,PDF5.177
恭惟同自出。妙選異高標。入幕知孫楚。披襟得鄭僑。丈人藉才地。門閥冠雲霄。老大逢迎拙。相於契託饒。賜錢傾府待。爭米駐船遙。鄰好艱難薄。氓心杼軸焦。客星空伴使。寒水不成潮。素髮乾垂領。銀章破在腰。說詩能累夜。醉酒或連朝。藻翰惟牽率。湖山合動搖。時清非造次。興盡卻蕭條。天子多恩澤。蒼生轉寂寥。休傳鹿是馬。莫信鵩如鴞。未解依依袂。還斟泛泛瓢。流年疲蟋蟀。體物幸鷦鷯。辜負滄洲願。誰云晚見招。

賜錢而傾府以待，見府無錢；爭米而駐船遠處，見市少米。因解之曰：鄰郡之好，以時艱而薄；小民之心，以柚空而焦；我以客星伴汝之使星，亦處窮途，無以相助，如寒水不能成潮也。潮極寒則縮，謂之凍殺潮。◯代宗一槪姑息，藩鎭愈橫，百姓益困，故「天子多恩澤，蒼生轉寂寥」。鹿馬二句亦傷時隱語，大抵謂施而不爲惠，殺而不爲威也。◯流年已晚，故云「疲蟋蟀」；一枝可栖，故云「幸鷦鷯」。「疲」字「幸」字妙。

惜別行送劉僕射判官 5841 PDF433,PDF5.178
聞道南行市駿馬。不限匹數軍中須。襄陽幕府天下異。主將儉省憂艱虞。祇收壯健勝鐵甲。豈因格鬥求龍駒。而今西北自反胡。騏驎蕩盡一匹無。龍媒眞種在帝都。子孫未落西南隅。向非戎事備征伐。君肯辛苦越江湖。江湖凡馬多憔悴。衣冠往往乘蹇驢。梁公富貴於身疏。號令明白人安居。俸錢時散士子盡。府庫不爲驕豪虛。以茲報主寸心赤。氣卻西戎迴北狄。羅網羣馬藉馬多。氣用驅除出金帛。劉侯奉使光推擇。滔滔才略滄溟窄。杜陵老翁秋繫船。扶病相識長沙驛。強梳白髮提胡盧。手兼菊花路旁摘。九州兵革浩茫茫。三歎聚散臨重陽。當杯對客忍涕淚。君不覺老夫神內傷。

馬出北邊而南行買馬，亦一異事。◯「氣在驅除出金帛」，「氣」字妙，見不但有其意而已，故寧自出金帛以市馬。

登舟將適漢陽 5849 PDF433,PDF5.178
春宅棄汝去。秋帆催客歸。庭蔬尙在眼。浦浪已吹衣。生理飄蕩拙。有心遲暮違。中原戎馬盛。遠道素書稀。塞雁與時集。檣烏終歲飛。鹿門自此往。永息漢陰機。

只說「春宅」、「秋帆」，便見留滯半年，此用字之妙。「催客歸」謂歸襄陽。後發其意：謂生理因飄蕩而拙，故有心歸去而以遲暮違，蓋中原胡馬方盛，遠道素書尙稀，故未敢徑往襄陽而且之漢陽；塞雁已集，檣烏尙飛，鹿門在襄陽，終當從此而往，且先學息機於漢陰丈人耳。漢陰在漢陽。

湖南送敬十使君適廣陵 5852 PDF433,PDF5.179
相見各頭白。其如離別何。幾年一會面。今日復悲歌。少壯樂難得。歲寒心匪他。氣纏霜匣滿。冰置玉壺多。遭亂實漂泊。濟時曾琢磨。形容吾校老。膽力爾誰過。秋晚岳增翠。風高湖涌波。鶱騰訪知己。淮海莫蹉跎。

「氣纏」、「冰置」一聯奇絕，正狀其歲寒之心也。◯濟時之策，平日曾互相琢磨，今雖各頭白，但吾形容覺更老，而汝之瞻力猶過人。「秋晚」、「風高」一聯，正狀其瞻力老而益壯也。分明是「淮海訪知己，騫騰莫蹉跎」，而互換兩字，不但調協，亦覺格新。

*暮秋枉裴道州手札率爾遣興寄遞呈蘇渙侍御 5862 PDF434,PDF5.179
久客多枉友朋書。素書一月凡一束。虛名但蒙寒溫問。泛愛不救溝壑辱。齒落未是無心人。舌存耻作窮途哭。道州手札適復至。紙長要自三過讀。盈把那須滄海珠。入懷本倚崑山玉。撥棄潭州百斛酒。蕪沒瀟岸千株菊。使我晝立煩兒孫。令我夜坐費燈燭。憶子初尉永嘉去。紅顏白面花映肉。軍符侯印取豈遲。紫燕綠耳行甚速。聖朝尙飛戰鬥塵。濟世宜引英俊人。黎元愁痛會蘇息。夷狄跋扈徒逡巡。授鉞築壇聞意指。頹綱漏網期彌綸。郭欽上書見大計。劉毅答詔驚羣臣。他日更僕語不淺。明公論兵氣益振。傾壺簫管黑白髮。儛劍霜雪吹青春。宴筵曾語蘇季子。後來傑出雲孫比。茅齋定王城郭門。藥物楚老漁商市。市北肩輿每聯袂。郭南抱甕亦隱几。無數將軍西第成。早作丞相山東起。鳥雀苦肥秋粟菽。蛟龍欲蟄寒沙水。天下鼓角何時休。陣前部曲終日死。附書與裴因示蘇。此生已愧須人扶。致君堯舜付公等。早據要路思捐軀。

「郭欽」、「劉毅」一聯，其意遠，其詞微。◯「他日更僕語不淺」，謂前日會面談時所陳者，其語甚長，至於更僕，而意復不淺。明公論兵，其氣甚壯，令人白髮轉黑，雪裏生春。蓋追述前日餞裴赴道州事。而羣公之內，似蘇亦預焉，故云「宴筵曾語蘇季子」。

*奉贈李八丈曛判官 5871 PDF434,PDF5.180
我丈時英特。宗枝神堯後。珊瑚市則無。騄驥人得有。早年見標格。秀氣衝星斗。事業富清機。官曹正獨守。頃來樹嘉政。皆已傳眾口。艱難體貴安。冗長吾敢取。區區猶歷試。炯炯更持久。討論實解頤。操割紛應手。篋書積諷諫。宮闕限奔走。入幕未展材。秉鈞孰爲偶。所親問淹泊。泛愛惜衰朽。垂白亂南翁。委身希北叟。眞成窮轍鮒。或似喪家狗。秋枯洞庭石。風颯長沙柳。高興激荆衡。知音爲回首。

「艱難」、「冗長」二句，謂艱難之際，每事須持大體；但徒務枝葉，冗長外飾者，吾不敢取。◯使爲幕官，猶之歷試諸艱，而炯炯此心，更能持久。◯所欲諷諫者，積已滿篋，而身在宮闕外，限其奔走，蓋深惜之。◯「南翁北叟」借用，自謂去南而向北耳。◯「秋枯洞庭石」，蓋水枯則石出，下語卻異。

晚秋長沙蔡五侍御飲筵送殷六參軍歸澧州覲省 5898 PDF434,PDF5.181
佳士欣相識。慈顏望遠遊。甘從投轄飲。肯作置書郵。高鳥黃雲暮。寒蟬碧樹秋。湖南冬不雪。吾病得淹留。

「遠遊」亦從《論語》來，以母望而歸，肯作置書郵耶？「高鳥黃雲暮」，語無奇特，而亦從《古樂府》來；故謂《杜詩》必有所本，非過也。◯「冬不雪」謂冬熱也，病人亦不得淹留矣。◯澧州屬岳州府。

*別張十三建封湖南觀察使韋之晉辟參謀 5876 PDF435,PDF5.182
嘗讀唐實錄。國家草昧初。劉裴建首義。龍見尙躊躇。秦王撥亂姿。一劍總兵符。汾晉爲豐沛。暴隋竟滌除。宗臣則廟食。後祀何疏蕪。彭城英雄種。宜膺將相圖。爾惟外曾孫。倜儻汗血駒。眼中萬少年。用意盡崎嶇。相逢長沙亭。乍問緒業餘。乃吾故人子。童丱聯居諸。揮手灑衰淚。仰看八尺軀。內外名家流。風神蕩江湖。范雲堪晚友。嵇紹自不孤。擇材征南幕。湖落回鯨魚。載感賈生慟。復聞樂毅書。主憂急盜賊。師老荒京都。舊丘豈稅駕。大廈傾宜扶。君臣各有分。管葛本時須。雖當霰雪嚴。未覺栝柏枯。高義在雲臺。嘶鳴望天衢。羽人掃碧海。功業竟何如。

觀詩意是應韋之辟，不樂職以去，而公與別也。觀公所贊與所期，已知其品不凡，稱具眼矣。◯我眼見過萬少年，知爾能用意崎嶇之外。「范雲」、「嵇紹」一聯，旣欲託身，又欲託子，非眞重其人，必不輕易下此語。◯「湖落回鯨魚」，正言其厭湖南幕職而去也。◯「復聞樂毅書」，謂旣去韋猶有餘戀，見其厚道。◯「高義在雲臺」，正謂外曾祖爲開國勳臣，比於圖形雲臺者。◯「羽人掃碧海」，不知所出。

*送盧十四弟侍御護韋尙書靈櫬歸上都二十韻 5901 PDF435,PDF5.183
素幕渡江遠。朱幡登陸微。悲鳴駟馬顧。失涕萬人揮。參佐哭辭畢。門闌誰送歸。從公伏事久。之子俊才稀。長路更執紼。此心猶倒衣。感恩義不小。懷舊禮無違。墓待龍驤詔。臺迎獬豸威。深衷見士則。雅論在兵機。戎狄乘妖氣。塵沙落禁闈。往年朝謁斷。他日掃除非。但促銅壺箭。休添玉帳旂。動詢黃閣老。肯慮白登圍。萬姓瘡痍合。羣兇嗜欲肥。刺規多諫諍。端拱自光輝。儉約前王體。風流後代希。對揚期特達。衰朽再芳菲。空裏愁書字。山中疾采薇。撥杯要忽罷。抱被宿何依。眼冷看征蓋。兒扶立釣磯。清霜洞庭葉。故就別時飛。

「戎狄乘妖氣」以下，追言往事之誤。◯「朝謁斷」謂車駕出奔；「掃除非」謂應著失算。「但促銅壺」，欲天子視朝之早；「休添玉帳旂」，病在「添」字，兵權宜歸一，而九節度不相統以取敗，安、史復振以此。◯盧侍御言官，故深以諫諍對敭期之。◯「撥杯」謂拋杯而不飲也，前有「撥棄潭州百斛酒」可證；註云「揮杯」，誤。以下四句，悲慘之極。

*風疾舟中伏枕書懷呈湖南親友三十六韻 6093 PDF435,PDF5.184
軒轅休製律。虞舜罷彈琴。尙錯雄鳴管。猶傷半死心。聖賢名古邈。羈旅病年侵。舟泊常依震。湖平早見參。如聞馬融笛。若倚仲宣襟。故國悲寒望。羣雲慘歲陰。水鄕霾白蜃。楓岸疊青岑。鬱鬱冬炎瘴。濛濛雨滯淫。鼓迎非祭鬼。彈落似鴞禽。興盡纔無悶。愁來遽不禁。生涯相汩沒。時物自蕭森。疑惑尊中弩。淹留冠上簪。牽裾驚魏帝。投閣爲劉歆。狂走終奚適。微才謝所欽。吾安藜不糝。汝貴玉爲琛。烏几重重縛。鶉衣寸寸針。哀傷同庾信。述作異陳琳。十暑岷山葛。三霜楚戶砧。叨陪錦帳座。久放白頭吟。反樸時難遇。忘機陸易沉。應過數粒食。得近四知金。春草封歸恨。源花費獨尋。轉蓬憂悄悄。行藥病涔涔。瘞夭追潘岳。持危覓鄧林。蹉跎翻學步。感激在知音。卻假蘇張舌。高誇周宋鐔。納流迷浩汗。峻址得嶔崟。城府開清旭。松筠起碧潯。披顏爭倩倩。逸足競駸駸。朗鑒存愚直。皇天實照臨。公孫仍恃險。侯景未生擒。書信中原闊。干戈北斗深。畏人千里井。問俗九州箴。戰血流依舊。軍聲動至今。葛洪尸定解。許靖力還任。家事丹砂訣。無成涕作霖。

起來四句憤激語，而「猶傷半死心」更痛。◯公時將適漢陽，而於潭、岳則在東北，故「舟泊長依震」，蓋先天東北方之卦也。◯馬融《長笛賦序》：「有洛客舍逆旅吹笛，融去京師逾年，暫聞甚悲。」公去京久，故云。◯「羣雲慘歲陰」，「羣雲」創語。◯「汝貴玉爲琛」，用蘇秦「食玉炊桂」語，蓋諷之也。◯「得近四知金」，謂親友之餽，無愧於天地人我者也。◯「持危覓鄧林」，夸父之杖也。◯「納流」、「峻址」一聯，一則廣而難周，一則峻而少通，交遊中有此二等，皆無濟於我者；下言諸公不然。◯「葛洪尸定解」，謂必死於路；許靖周遊江湖，遠去交趾，吾之力不勝也。若論家事，止有丹砂訣；而煉不成金，有涕如雨耳。言家無長物也。

舟中夜雪有懷盧十四侍御弟 5916 PDF436,PDF5.185
朔風吹桂水。大雪夜紛紛。暗度南樓月。寒深北渚雲。燭斜初近見。舟重竟無聞。不識山陰道。聽雞更憶君。

南樓固在南昌，《楚辭》云：「帝子降兮北渚。」北渚亦楚地也。公時在楚，而盧亦未離楚地，故引用之。蓋南樓之月暗度，則庾公之興索然；北渚之雲夜寒，則帝子之愁更甚。五六詠夜雪化景。末用子猷事，欲乘興而往訪，則不知其處，徒相憶而已。盧送柩歸上都，不經南昌，註誤。「燭斜」蓋因朔風，「近」當作「僅」。

對雪 5919 PDF436,PDF5.185
北雪犯長沙。胡雲冷萬家。隨風且間葉。帶雨不成花。金錯囊徒罄。銀壺酒易賒。無人竭浮蟻。有待至昏鴉。

「囊垂」謂倒垂，見無一文。
PDF5.205
公之留滯長沙，皆安、史之餘毒也，故因雪起興，而謂之「北雪」、「胡雲」，謂之「犯」，有深恨焉。木葉與雪雜下，故謂之「間」。南方天熱，故冬有不凋之木，又有帶雨之雪，此北方所無；而卽景賦之，正見其留滯也。

追酬故高蜀州人日見寄 5941 PDF437,PDF5.186
自蒙蜀州人日作。不意清詩久零落。今晨散帙眼忽開。逬淚幽吟事如昨。嗚呼壯士多慷慨。合沓高名動寥廓。歎我悽悽求友篇。感時鬱鬱匡君略。錦里春光空爛漫。瑤墀侍臣已冥寞。瀟湘水國傍黿鼉。鄠杜秋天失雕鶚。東西南北更堪論。白首扁舟病獨存。遙拱北辰纏寇盜。欲傾東海洗乾坤。邊塞西蕃最充斥。衣冠南渡多崩奔。鼓瑟至今悲帝子。曳裾何處覓王門。文章曹植波瀾闊。服食劉安德業尊。長笛誰能亂愁思。昭州詞翰與招魂。

高乃忘形故人，已死而遂及生者，將漢中、昭州幷入篇中，此公觸想成詩，無成心亦無定體，如太空浮雲，卷舒自如。◯昭州在嶺南。

奉贈蕭二十使君 5965 PDF437,PDF5.186
昔在嚴公幕。俱爲蜀使臣。艱危參大府。前後間清塵。起草鳴先路。乘槎動要津。王鳧聊暫出。蕭雉只相馴。終始任安義。荒蕪孟母鄰。聯翩匍匐禮。意氣死生親。張老存家事。嵇康有故人。食恩慚鹵莽。鏤骨抱酸辛。巢許山林志。夔龍廊廟珍。鵬圖仍矯翼。熊軾且移輪。磊落衣冠地。蒼茫土木身。塤篪鳴自合。金石瑩逾新。重憶羅江外。同遊錦水濱。結歡隨過隙。懷舊益霑巾。曠絕含香舍。稽留伏枕辰。停驂雙闕早。迴雁五湖春。不達長卿病。從來原憲貧。監河受貸粟。一起轍中鱗。

蕭不知爲某州刺史，故篇中有「熊軾移輪」語，而稱使君。◯詩以排律敍事，條達流利，絕無滯閡。蕭與公先後入嚴之幕，蕭先入爲舍人，公亦後入爲省郎，故云「起草鳴先路」。◯「蕭雉只相馴」，亦一句兼用兩事。

奉送二十三舅錄事之攝郴州 5973 PDF437,PDF5.187
賢良歸盛族。吾舅盡知名。徐庶高交友。劉牢出外甥。泥塗豈珠玉。環堵但柴荆。衰老悲人世。驅馳猒甲兵。氣春江上別。淚血渭陽情。舟鷁排風影。林烏反哺聲。永嘉多北至。句漏且南征。必見公侯復。終聞盜賊平。郴州頗涼冷。橘井尙淒清。從役何蠻貊。居官志在行。

凡賢良必歸盛族，故吾舅所交，盡知名之士。◯舅本北人，必以郴爲遠，故云：永嘉時衣冠多從北至，若葛洪之求勾漏，且更南征。知郴未爲遠也。

送魏二十四司直充嶺南掌選崔郎中判官兼寄韋韶州 5976 PDF437,PDF5.187
選曹分五嶺。使者歷三湘。才美膺推薦。君行佐紀綱。佳聲斯共遠。雅節在周防。明白山濤鑒。嫌疑陸賈裝。故人湖外少。春日嶺南長。憑報韶州牧。新詩昨寄將。

「雅節在周防」，「嫌疑陸賈裝」，公之愛人以德如此。

同豆盧峯貽主客李員外賢子棐知字韻 5982 PDF437,PDF5.188
煉金歐冶子。噴玉大宛兒。符彩高無敵。聰明達所爲。夢蘭他日應。折桂早年知。爛漫通經術。光芒刷羽儀。謝庭瞻不遠。潘省會於斯。唱和將雛曲。田翁號鹿皮。

豆盧峯姓慕容氏，北人謂歸義爲豆盧，因賜以爲氏。◯「噴玉」，馬也，「大宛兒」，人也，兼用卻妙。◯「田翁號鹿皮」，不解；邵註謂歸老林泉，甘爲鹿皮翁耳。

*歸雁二首 5985 PDF438,PDF5.188
煉金歐冶子。噴玉大宛兒。符彩高無敵。聰明達所爲。夢蘭他日應。折桂早年知。爛漫通經術。光芒刷羽儀。謝庭瞻不遠。潘省會於斯。唱和將雛曲。田翁號鹿皮。

豆盧峯姓慕容氏，北人謂歸義爲豆盧，因賜以爲氏。◯「噴玉」，馬也，「大宛兒」，人也，兼用卻妙。◯「田翁號鹿皮」，不解；邵註謂歸老林泉，甘爲鹿皮翁耳。

小寒食舟中作 6002 PDF438,PDF5.189
佳辰強飲食猶寒。隱几蕭條戴鶡冠。春水船如天上坐。老年花似霧中看。娟娟戲蝶過閒幔。片片輕鷗下急湍。雲白山青萬餘里。愁看直北是長安。

「鶡冠」其爲隱者之冠無疑，鶡冠子隱人也。「春水船如天上坐」，光景恰肖，不必襲古人；卽明知爲古人詩而用之何害！「閒幔」從「月」，公父諱閑，從「木」，原自不同；而妄改爲「開」，不通字學故也。須溪評：「意雖索寞，語不寒儉。」
PDF5.204
小寒食註謂寒食前一日，誤矣；蓋謂寒食次日也。《歲時記》：冬至後一百五日爲寒食。據曆在清明前二日。而《後漢書》周舉移書子推廟，易一月爲三日。《廣義》註：禁火三日，謂至後一百四日、五日、六日。乃知小寒食是六日，故詩云「佳辰強飲食猶寒」，總在三日內，故云「佳辰」；次日清明始有新火，故云「食猶寒」，其意甚明。註者引小至爲證，不知小至亦謂至之次日。添線、飛灰，舒柳、放梅，皆至後景物也。禁火則酒亦寒，故「強飲」；長安尙亂；故「愁看」。

燕子來舟中作 5999 PDF439,PDF5.190
湖南爲客動經春。燕子銜泥兩度新。舊入故園常識主。如今社日遠看人。可憐處處巢居室。何異飄飄託此身。暫語船檣還起去。穿花落水益霑巾。

自出峽來已三春，而客湖南者兩春矣。燕來兩度，去年卻有居室，前詩云「春宅棄汝去」是也。故汝舊入我故園，曾識主人，今我在舟中，無室可巢，故遠看人有故主之思。我卻憐汝處處巢居室，與此身之飄飄於江湖何異乎？燕亦憐我，就我船檣，暫語而去，已感其情；乃不忍徑去，而穿花落水，徘徊顧戀，令人益沾巾耳。乃其本意，蓋悲人情之不如也。

清明 6007 PDF439,PDF5.191
著處繁花矜是日。長沙千人萬人出。渡頭翠柳豔明眉。爭道朱蹄驕齧膝。此都好遊湘西寺。諸將亦自軍中至。馬援征行在眼前。葛強親近同心事。金鐙下山紅粉晚。牙檣捩舵青樓遠。古時喪亂皆可知。人世悲歡暫相遣。弟姪雖存不得書。干戈未息苦離居。逢迎少壯非吾道。況乃今朝更祓除。

清明上巳同日，故遊者尤盛。言長沙風俗，是日著處俱矜繁華，千人萬人皆出，美人亦乘舟自渡頭來。柳葉如眉，以翠柳相形，尤見明眉之豔。美人遊人，跨朱蹄而爭道，各驕其齧膝之馬，繁華極矣。此都邑之人，好遊湘西寺，遊人俱集於此，不意諸將亦自軍中而至。曰「亦」、曰「自軍中」，見其不應至也。下二句正發其意。「馬援」比大將，此時出征已在眼前，而部將如葛彊之親近者，亦當同心以助之；乃兵凶戰危，事關君國，而豈得佚遊如是耶！未幾日晚，則金鐙下山，美人登舟，放帆捩柁，向青樓而遠去，向來繁華，過眼俱空矣。於諸將之怠玩，而因歎古來喪亂，其故皆可知。在人臣以國事爲戲，而慢不加惕者爲之，而人世悲歡，誰能解免？逢場作戲，不過暫時消遣，一過而悲歡如故矣，何異飄風過前耶？因自念時當喪亂，干戈未息，弟姪離居，偕少壯馳逐非吾所宜。況今朝乃祓除不祥之辰，豈宜行樂耶！「干戈未息」四字不虛，正以此而深不滿於諸將也。按：祓除之始，因漢平帝時，平原徐肇以三月初生三女，至三日俱亡，一村以爲怪，乃相攜之水濱盥洗。此摯虞對晉武帝者，言之甚悉，而束皙逢君，又爲別解，其如祓除之名何！公蓋用其義也。◯湘西寺卽岳麓、道林二寺，踞長沙之勝。

贈韋七贊善 6011 PDF440,PDF5.193
鄕里衣冠不乏賢。杜陵韋曲未央前。爾家最近魁三象。時論同歸尺五天。北走關山開雨雪。南遊花柳塞雲煙。洞庭春色悲公子。蝦菜忘歸范蠡船。

時公仍在舟中，韋將北歸，故公贈以詩。前四句言韋、杜素爲通家，今則北走南遊，有開塞之異，所以因洞庭春色而悲公子之別，己則戀蝦菜而忘歸，同范蠡五湖之遊耳。用「蝦菜」語，隱然見其窮途，塞於雲煙者以此。「開」、「塞」二字相發妙。

風雨看舟前落花戲爲新句 5989 PDF440,PDF5.194
江上人家桃樹枝。春寒細雨出疏籬。影遭碧水潛句引。風妬紅花卻倒吹。吹花困癲傍舟楫。水光風力俱相怯。赤憎輕薄遮入懷。珍重分明不來接。濕久飛遲半欲高。縈沙惹草細於毛。蜜蜂胡蝶生情住。偸眼蜻蜓避伯勞。

云「江上人家」，此必出峽時舟中作。「春寒細雨出疏籬」，便是畫意。江上桃花，風雨飄墮，或落水，或吹去，或傍舟楫，或入懷袖，或入沙中草中，人所習見，本無情致。公於舟中閒看，卻於無情中看出有情。桃樹臨江，花落自然入水，見水中花影，便謂其「潛勾引」。花値衝風，自然飛起，卻謂其「妬而倒吹」。吹落舟楫，濕而不動，便謂其「困懶」。此時水勾引不去，風倒吹不起，便謂「水光風力」之「怯」。「赤憎」管到下句，言又有可憎者，有一等飛揚飄蕩，輕薄可恨，偏遮之入懷；有一等自在莊重，分明可愛，偏不來接，任其墮落。遮者風也，何以曰「遮」？謂其有意也；「不來接」亦謂風也，謂其不肯用情也。元作「遮人懷」，余意「入」字之誤，後證舊本，果作「入」。接折兩出，須溪定爲「折」，非但不可解，且亦非韻。◯花因濕久，飛起稍遲，便謂花之意；欲高不得，而狀之以「半欲高」。落在沙中，卻謂其「縈」；落在草中，便謂其「惹」。以致細於毛，漸無蹤影，卻尤其不自愛而取咎也。蜜蜂蝴蝶，欲采之而不得，欲棄之而不忍，低佪顧惜，別生情性。蜻蜓本不采花，卻因點水溷入落花中，又見其偷眼於伯勞而思避也。伯勞卽鵜鴂，鳴則眾芳歇，此本花之所畏者；蜻蜓偷眼，本畏伯勞之攫取，而今亦以爲惜花之故也。此皆從靜中看出，都是虛景，都是遊戲，都是弄巧，本大家所不屑，而偶一爲之，故自謂新句，而纖巧濃豔，遂爲後來詞曲之祖。◯鍾云：「是新句，不是塡詞；是塡詞料，不是塡詞體。」又云：「有杜此詩，千古無落花矣！他人是詠落花，便板；此詩是看落花，便靈。此出脫之妙。」

岳麓山道林二寺行 5732 PDF441,PDF5.197
玉泉之南麓山殊。道林林壑爭盤紆。寺門高開洞庭野。殿腳插入赤沙湖。五月寒風冷佛骨。六時天樂朝香爐。地靈步步雪山草。僧寶人人滄海珠。塔劫宮牆壯麗敵。香廚松道清涼俱。蓮花交響共命鳥。金牓雙迴三足烏。方丈涉海費時節。玄圃尋河知有無。暮年且喜經行近。春日兼蒙暄暖扶。飄然斑白身奚適。旁此煙霞茅可誅。桃源人家易制度。橘洲田土仍膏腴。潭府邑中甚淳古。太守庭內不喧呼。昔遭衰世皆晦迹。今幸樂國養微軀。依止老宿亦未晚。富貴功名焉足圖。久爲謝客尋幽慣。細學何顒免興孤。一重一掩吾肺腑。山鳥山花吾友于。宋公放逐曾題壁。物色分留與老夫。

此七言排律，一氣抒寫，如珠走盤，閱者不知，而類編者不入排律何耶？
寺門高開，徑連洞庭野而又不說洞庭水，妙。插入湖者，山腳也，而云「殿腳」，妙。赤沙湖無可考，註云在永州，遠不相及；但洞庭之大，而此湖又在洞庭之外，則麓山之大可知矣。◯「寒風冷佛骨」，奇。◯以「一重一掩」言山，謂之累句亦可，然以此四字狀深山卻佳；且一聯之中，兩用「吾」字，人誰敢耶！老人詩橫放至此，不得以格套繩之。

入衡州 6018 PDF442,PDF5.198
兵革自久遠。興衰看帝王。漢儀甚照耀。胡馬何猖狂。老將一失律。清邊生戰場。君臣忍瑕垢。河岳空金湯。重鎭如割據。輕權絕紀綱。軍州體不一。寬猛性所將。嗟彼苦節士。素於圓鑿方。寡妻從爲郡。兀者安短牆。凋敝惜邦本。哀矜存事常。旌麾非其任。府庫實過防。恕己獨在此。多憂增內傷。偏裨限酒肉。卒伍單衣裳。元惡迷是似。聚謀洩康莊。竟流帳下血。大降湖南殃。烈火發中夜。高煙燋上蒼。至今分粟帛。殺氣吹沅湘。福善理顚倒。明徵天莽茫。銷魂避飛鏑。累足穿豺狼。隱忍枳棘刺。遷延胝趼瘡。遠歸兒侍側。猶乳女在旁。久客幸脫免。暮年慚激昂。蕭條向水陸。汩沒隨漁商。報主身已老。入朝病見妨。悠悠委薄俗。鬱鬱回剛腸。參錯走洲渚。舂容轉林篁。片帆左郴岸。通郭前衡陽。華表雲鳥埤。名園花草香。旗亭壯邑屋。烽櫓蟠城隍。中有古刺史。盛才冠巖廊。扶顚待柱石。獨坐飛風霜。昨者間瓊樹。高談隨羽觴。無論再繾綣。已是安蒼黃。劇孟七國畏。馬卿四賦良。門闌蘇生在。勇銳白起強。問罪富形勢。凱歌懸否臧。氛埃期必掃。蚊蚋焉能當。橘井舊地宅。仙山引舟航。此行猒暑雨。厥土聞清涼。諸舅剖符近。開緘書札光。頻繁命屢及。磊落字百行。江總外家養。謝安乘興長。下流匪珠玉。擇木羞鸞凰。我師嵇叔夜。世賢張子房。柴荆寄樂土。鵬路觀翱翔。

此亦五言排律，總敍目前情景，而一機流走，絕無滯礙。◯「元惡迷是似，聚謀洩康莊」，下語有斟酌。豈但元惡迷之，凡以成敗論人而不明大義者，亦同迷矣。「洩康莊」，謂明聲其罪，此尤可恨。◯「隱忍枳棘刺，遷延胝胼瘡」，逃難之苦，實歷語自別。

舟中苦熱遣懷奉呈陽中丞通簡臺省諸公 6039 PDF442,PDF5.198
愧爲湖外客。看此戎馬亂。中夜混黎甿。脫身亦奔竄。平生方寸心。反掌帳下難。嗚呼殺賢良。不叱白刃散。吾非文人特。沒齒埋冰炭。耻以風病辭。胡然泊湘岸。入舟雖苦熱。垢膩可漑灌。痛彼道邊人。形骸改昏旦。中丞連帥職。封內權得按。身當問罪先。縣實諸侯半。士卒旣輯睦。啟行促精悍。似聞上游兵。稍逼長沙館。鄰好彼克修。天機自明斷。南圖卷雲水。北拱戴霄漢。美名光史臣。長策何壯觀。驅馳數公子。咸願同伐叛。聲節哀有餘。夫何激衰懦。偏裨表三上。鹵莽同一貫。始謀誰其間。回首增憤惋。宗英李端公。守職甚昭煥。變通迫脅地。謀畫焉得算。王室不肯微。凶徒略無憚。此流須卒斬。神器資強幹。扣寂豁煩襟。皇天照嗟歎。

「偏裨表三上」，註者不及，此必臧玠之黨，或崔瓘之副；上表必謂瓘激變，故云「鹵莽同一貫」。

江閣對雨有懷行營裴二端公 6079 PDF442,PDF5.199
南紀風濤壯。陰晴屢不分。野流行地日。江入度山雲。層閣憑雷殷。長空水面文。雨來銅柱北。應洗伏波軍。

「陰晴屢不分」，江閣所見之景，亦影時事。中聯四句分應，三言晴，四言陰，五言陰，六言晴。落句是有懷裴公，望其討亂，而借雨以速之也；此「銅柱」乃伏波所立者。

朱鳳行 5938 PDF442,PDF5.199
君不見瀟湘之山衡山高。山巓朱鳳聲嗷嗷。側身長顧求其羣。翅垂口噤心甚勞。下愍百鳥在羅網。黃雀最小猶難逃。願分竹實及螻蟻。盡使鴟梟相怒號。

衡山巓之朱鳳，似比衡州刺史；而陽濟時刺衡州，故註者指之，而事無的據，蓋作詩之先後不可知也。詩意謂其仁心仁政，施及鰥寡，而爲貪暴小人所詆毀，故借朱鳳以發其苦心，而辨其謗也。鳳之竹實不自食，而願分及螻蟻，妙於形容。

暮秋將歸秦留別湖南幕府親友 6087 PDF443,PDF5.200
水闊蒼梧野。天高白帝秋。途窮那免哭。身老不禁愁。大府才能會。諸公德業優。北歸衝雨雪。誰憫敝貂裘。

秋時白帝司令，故云「白帝秋」，非白帝城也。雖將歸秦，而觀「弊貂裘」語，知其尙缺歸資，所以竟卒於潭、岳之間。

過洞庭湖 6083 PDF443,PDF5.200
鮫室圍青草。龍堆隱白沙。護堤盤古木。迎棹舞神鴉。破浪南風正。回檣畏日斜。湖光與天遠。直欲泛仙槎。

起語仍以青草湖、自沙驛作對。舟乘南風，又云「回檣」，是湖南別親友而北上之作也。此詩當是公絕筆。「畏日」似有誤字。

李監宅二首 0062 缺
尙覺王孫貴。豪家意頗濃。屛開金孔雀。褥隱繡芙蓉。且食雙魚美。誰看異味重。門闌多喜色。女婿近乘龍。華館春風起。高城煙霧開。雜花分戶映。嬌燕入簷迴。一見能傾座。虛懷只愛才。鹽車雖絆驥。名是漢庭來。

[仇引]

