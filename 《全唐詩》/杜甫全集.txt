《全唐詩》

0276 奉贈韋左丞丈二十二韻[韋濟。天寶七載爲河南尹。遷尙書左丞。]

紈袴不餓死。儒冠多誤身。丈人試靜聽。賤子請具陳。甫昔少[一作妙]年日。早充觀國賓。讀書破萬卷。下筆如有神。賦料揚雄敵。詩看子建親。李邕求識面。王翰願卜[一作爲]鄰。自謂頗挺出。[一作生。一作特。]立登要路津。致君堯舜上。再使風俗淳。此意竟蕭條。行歌非隱淪。騎驢三十載。旅食[一作客]京華春。朝扣富兒門。暮隨肥馬塵。殘杯與冷炙。到處潛悲辛。主上頃見徵。欻然欲求伸。青冥卻垂翅。蹭蹬無縱鱗。[天寶中。詔徵天下士有一藝者。皆得詣京師就選。李林甫抑之。奏令考試。遂無一人得第者。]甚愧丈人厚。甚知丈人眞。每於百僚上。猥誦佳句新。竊效貢公喜。難甘原憲貧。焉能心怏怏。祗是走踆踆。今欲東入海。卽將西去秦。尙憐終南山。回首清渭濱。常擬報一飯。況懷辭大臣。白鷗沒[一作波]浩蕩。萬里誰能馴。

0388 送高三十五書記[高適。渤海人。解褐爲封丘尉。不就。客遊河西。哥舒翰奇之。表爲書記。]

崆峒小麥熟。且[一作吾]願休王師。請公問主將。焉用窮荒爲。[積石軍每歲麥熟。吐蕃穫之。邊人呼爲吐蕃麥莊。天寶六年。哥舒翰掩擊大破之。後不敢復至。八載。又克其石堡城。然自此用兵河西不已。故追言戒之。欲適告翰也。]飢鷹未飽肉。側翅隨人飛。高生跨鞍馬。有似幽幷[一作幷州]兒。脫身簿尉中。始與捶楚[唐簿尉有罪。輒受鞭撻。]辭。借問今何官。觸熱向武威。答云[一作言]一書記。所愧國士知。人實不易知。更[一作尤]須愼其儀[一作宜]。十年出幕府。自可持旌麾[一作旗]。此行旣特達。足以慰所思[一作亦足慰遠思]。男兒功名遂。亦在老大時。常恨結歡淺。各在天一涯。又如參與商。慘慘中腸[一作中腸安不]悲。驚風吹[一作飄]鴻鵠。不得相追隨。黃塵翳沙漠。念子何當[一作時]歸。邊城有餘力。早寄從軍詩。

0076 贈李白

二年客東都。所歷厭機巧。野人對羶腥。蔬食常不飽。豈無青精[一作籸。一作䭀]飯。使我顏色好。苦乏大[一作買]藥資。山林迹如掃。李侯金閨彥[一作深]。脫身事幽討。亦[一作未]有梁宋遊。方期拾瑤草。

0042 遊龍門奉先寺[龍門卽伊闕。一名闕口。在河南府北四十里。]

已從招提遊。更宿招提境。陰壑生虛[一作靈]籟。月林散清影。天闕[一作闊。一作閱。一作闚。一作開。]象緯逼。雲臥衣裳冷。欲覺聞晨鐘。令人發深省。

0003 望嶽

岱宗夫如何。齊魯青未了。造化鍾神秀。陰陽割昏曉。盪胸生曾雲。決眥入歸鳥。會當凌絕頂。一覽衆山小。

0079 陪李北海宴歷下亭[天寶初。李邕爲北海太守。歷下亭在齊州。以歷山得名。]

東藩駐皁蓋。北渚凌青荷。[一作清河。一作清菏。]海內[一作右]此亭古。濟南名士多。[原注。時邑人蹇處士等在座。]雲山已發興。玉佩仍當歌。修竹不受暑。交流空湧波。蘊眞愜所遇。落日將如何。貴賤俱物役。從公難重過。

0084 同李太守登歷下古城員外新亭亭對鵲湖[原注。時李之芳自尙書郎出齊州，置此亭。]

新亭結構罷。隱見清湖陰。跡籍臺觀舊。氣溟[一作冥]海嶽深。圓荷想自昔。遺堞感至今。芳宴此時具[一作俱]。哀絲[一作絃]千古心。主稱壽尊客。筵秩宴北[一作密]林。不阻蓬蓽興。得兼[一作兼得]梁甫吟。

0271 玄都壇歌寄元逸人

故人昔隱東蒙峯。已佩含景[公孫端劍銘。含景吐商。]蒼精龍。[劍之在左。蒼龍象也。]故人今居子午谷。獨在[一作並]陰崖結[一作白]茅屋。屋前太古玄都壇。青石漠漠常[一作松]風寒。子規夜啼山竹裂。王母晝下雲旗翻[一作蟠]。知君此計成[一作誠]長往。芝草琅玕日應長。鐵鎖[終南大秦嶺。有采蜜人山行。尋鐘聲而入。至一寺。旁有大竹林一二頃。截竹盛蜜。歸以告戍卒。卒復往取竹。見崖垂鐵鎖長三丈。掣鎖欲上。二虎踞崖大呼。驚佈而返。]高垂不可攀。致身福地何蕭爽。

0144 今夕行[原注。自齊趙西歸至咸陽作。]

今夕何夕歲云徂。更長燭明不可孤。咸陽客舍一事無。相與博塞[一作賭博]爲歡娛。馮陵大叫呼五白。[招魂。成梟而牟。呼五白些。五白、梟、盧、雉。皆博齒也。]袒跣不肯成梟盧[一作牟]。英雄有時亦如此。邂逅豈卽非良圖。君莫笑劉毅從來布衣願。家無儋石輸百萬。

0317 貧交行

翻手作雲覆手雨。紛紛輕薄何須數。君不見管鮑貧時交。此道今人棄如土。

0229 兵車行

車轔轔。馬蕭蕭。行人弓箭各在腰。耶孃妻子走相送。塵埃不見咸陽橋。牽衣頓足闌[一作橋]道哭。哭聲直上干雲霄。道傍過者問行人。行人但云點行頻。或從十五北防河。[開元十五年。以吐蕃爲邊害。詔隴右、河西兵集臨洮。朔方兵集會州。防秋。至冬初無寇而罷。]便至四十西營田。去時里正[唐制。百戶爲一里。里置正一人。]與裹頭。歸來頭白還[一作猶]戍邊。邊亭[一作庭]流血成海水。武[一作我]皇[唐人稱太宗爲文皇。明皇爲武皇。]開邊意未已。君不聞漢家山東[太行之東。唐都長安。凡河北諸道。皆爲山東。]二百州。千村萬落生荊杞。縱有健婦把鋤犂。禾生隴畝無東西。況復秦兵耐苦戰。被驅不異犬與雞。長者雖有問。役夫敢申恨。且如今年冬。未休關[一作隴]西卒。[一作役夫心益憤。如今縱得休。還爲隴西卒。通鑑。天寶九載十二月。關西遊奕使王難得擊吐蕃。克五橋。拔樹敦城。]縣官急索租。[一作縣官云急索。]租稅從何出。信知生男[一作兒]惡。反是生女好。生女猶是[一作得]嫁比鄰。生男[一作兒]埋沒隨百草。君不見青海頭。古來白骨無人收。新鬼煩冤舊鬼哭。天陰雨濕聲[一作悲]啾啾。[錢謙益曰。天寶十載。鮮于仲通討南詔蠻。士卒死者六萬。制大募兩京及河南北兵以擊南詔。人莫肯應。楊國忠遣御史分道捕人。枷送軍所。此詩序南征之苦。設爲役夫問答之詞。君不聞以下。言征戍之苦。海内驛騷。不獨南征一役爲然也。]

0167 高都護驄馬行[高仙芝。開元末爲安西副都護。]

安西都護胡青驄。聲價欻然來向東。此馬臨陣久無敵。與人一心成大功。功成惠養[赭白馬賦。願終惠養。]隨所致。飄飄[一作颻]遠自流沙至。雄姿未受伏櫪恩。猛氣猶思戰場利。腕[一作踠]促蹄高如踣鐵。交河幾蹴曾冰裂。五花[翦鬃為辮。或三花。或五花。或云印以三花飛風之字。]散作雲滿身。萬里方看汗流血。長安壯兒不敢騎。走過掣電傾城知。青絲絡頭爲君老。何由卻出橫門道。[長安城北出西頭第一門曰橫門，其外爲橫橋。]

0549 天育驃騎[一本有圖字]歌[天育。廐名。未詳所出。]

吾聞天子之馬走千里。今之畫圖無乃是。是何意態雄且傑。駿[一作騣]尾蕭梢朔風起。毛爲綠縹[一作驃]兩耳黃。眼有紫燄雙瞳方。矯矯[一作然]龍性[一作矯龍性逸]合[東坡書作含]變化。卓立天骨森開張。伊昔太僕張景順。監牧攻駒[一作考牧攻駒。一作考牧神駒。]閱清峻。遂令大奴[漢昌邑王使大奴以衣車載女子。注。奴之尤長大者。此言景順之牧馬奴耳。]守[一作字]天育。別養驥子憐神俊[一作駿]。當時四十萬匹馬。張公歎其材盡下。故獨寫眞傳世人。見之座右久更新。年多物化空形影。嗚呼健步無由騁。如今豈無騕褭與驊騮。時無王良伯樂死卽休。

0319 白絲行

繅絲須長不須白。越羅蜀錦金粟尺。象[一作牙]牀玉手亂殷紅。萬草千花動凝碧。已悲素質隨時染[一作改]。裂下鳴機色相射。美人細意熨帖平。裁縫滅盡針線迹。春天衣著爲君舞。蛺蝶飛來黃鸝語。落絮游絲亦有情。隨風照日宜[一作疑]輕舉。香汗輕[一作清]塵污顏色[一作似微污。一作污不著。一作似顏色]。開新合故置何[一作相]許。君不見才[一作志]士汲引難。恐懼棄捐忍羈旅。

0465 秋雨歎三首

雨中百草秋爛死。階下決明顏色鮮。著葉滿枝翠羽蓋。開花無數黃金錢。涼風蕭蕭吹汝急。恐汝後時難獨立。堂上書生空白頭。臨風三嗅馨香泣。
闌[一作蘭]風長[去聲。一作伏。一作仗]雨[一作東風細雨]秋紛紛。四海[一作萬里]八荒同一雲。去馬來牛不復辨。濁涇清渭何當分。禾[一作木]頭生耳黍穗黑。農夫田婦[一作父]無消息。城中斗米換[一作抱]衾裯。相許寧論兩相直。
長安布衣誰比數。反鎖衡門守環堵。老夫不出長蓬蒿。穉子無憂走[音奏]風雨。雨聲颼颼催早寒。胡雁翅濕高飛難。秋來未曾[一作省]見白日。埿污后土何時乾。

0490 歎庭前甘菊花

檐[一作階。一作庭。]前甘菊移時晚。青蕊重陽不堪摘。明日蕭條醉盡[一作盡醉]醒。殘花爛熳開何益。籬邊野外多衆芳。采擷細瑣升中堂。念茲空長大枝葉。結根失所纏[一作埋]風霜。

0409 醉時歌[贈廣文館博士鄭虔]

諸公衮衮登臺[一作華]省。廣文先生官獨冷。甲第紛紛厭粱肉。廣文先生飯不足。先生有道出羲皇。先生有才[一作文。一作所談。一作所該。一作所抱。]過屈宋。德尊一代常轗軻[一作壈]。名垂萬古知何用。杜陵野客人更[一作見]嗤。被褐短窄[一作穴]鬢如絲。日糴太[一作泰]倉五升米。時赴鄭老同襟[一作衾]期。得錢卽相覓。沽酒不復疑。忘形到爾汝。痛飲眞[一作直]吾師。清夜沉沉動春酌。燈[一作檐]前細雨檐[一作燈]花落。但覺高歌有[一作感]鬼神。焉知餓死塡溝壑。相如逸才親滌器。子雲識字終投閣。先生早賦歸去來。石田茅屋荒蒼苔。儒術於我何有哉。孔丘盜跖俱塵埃。不須聞此意慘愴。生前相遇且銜杯。

0598 醉歌行[原注。別從姪勤落第歸。勤一作勸。]

陸機二十作文賦。汝更小年能綴文。總角草書又神速。世上兒子徒紛紛。驊騮作駒已汗血。鷙鳥舉翮連青雲。詞源[一作賦]倒流[一作傾]三峽水。筆陣獨掃千人軍。只今年[一作生]纔十六七。射策君門期第一。舊穿楊葉眞自知。暫蹶霜蹄未爲失。偶然擢秀非難取。會是排風有毛質。汝身已[一作卽]見唾成珠。汝伯何由髮如漆。春光澹[一作潭]沱秦東亭。渚蒲牙白水荇青。風吹客衣日杲杲。樹攪離思花冥冥。酒盡沙頭雙玉甁。衆賓皆[一作已]醉我獨醒。乃知貧賤別更苦。吞聲躑躅涕淚零。

1324 贈衞八處士

人生不相見。動如參與商。今夕[一作此]復何夕。共此燈燭[一作宿此燈]光。少壯能幾時。鬢髮各已蒼。訪舊[一作問]半爲鬼。驚[一作嗚]呼熱中腸。焉知二十載。重上君子堂。昔別君未婚。兒女[一作驅兒]忽成行。怡然敬父執。問我來何方。問答乃未已[一作未及已]。兒女[一作驅兒]羅酒漿。夜雨翦春韭。新[一作晨]炊間[一作聞]黃粱。主稱會面難。一舉累[一作蒙]十觴。十[一作百]觴亦不醉[一作辭]。感子故意長。明日隔山岳。世事兩茫茫。

0476 苦雨奉寄隴西公兼呈王徵士[原注。隴西公卽漢中王瑀。徵士。琅邪王澈。]

今秋乃淫雨。仲月來寒風。羣木水光下。萬象[一作家]雲氣中。所思礙行潦。九里信不通。悄悄素滻路。迢迢天漢東。願騰六尺馬[一作駒]。背若孤征鴻。劃見公[一作君]子面。超然歡笑同。奮飛旣胡越。局促傷樊籠。一飯四五起。憑軒心力窮。嘉蔬沒混濁。時菊碎榛叢。鷹隼亦屈猛。烏鳶何所蒙。式瞻北鄰居。取適南巷翁。掛席釣川漲。焉知清興終。

0295 同諸公登慈恩寺塔[原注。時高適、薛據先有此作。按寺乃高宗在東宮時爲文德皇后所立。故名慈恩。]

高標跨蒼天[一作穹]。烈風無時休。自非曠[一作壯]士懷。登茲翻百憂。方知象教力。足[一作立]可追冥搜。仰穿龍蛇窟。始出[一作驚]枝撐幽。七星在北戶[一作戶北]。河漢聲西流。羲和鞭白日。少昊行清秋。秦[一作泰]山忽破碎。涇渭不可求。俯視但一氣。焉能辨皇州。回首叫虞舜。蒼梧雲正愁。惜哉瑤池飲[一作燕]。日晏崑崙丘。黃鵠去不息。哀鳴何所投。君看隨陽雁。各有稻粱謀。

0501 示從孫濟[濟字應物。官給事中、京兆尹。]

平明跨驢出。未知[一作委]適誰門。權門多噂𠴲。且復尋諸孫。諸孫貧無事。宅舍如荒村。堂前自生竹。堂後自生萱。萱草秋已死。竹枝霜不蕃[一作翻。一作繁]。淘米少汲水。汲多井水渾。刈葵莫放手。放手傷葵根。阿翁懶惰久。覺兒行步奔。所來[一作求]爲宗族。亦不爲盤飧。小人利口實[一作實利口]。薄俗難可[一作具]論。勿受外嫌猜。同姓古所敦。

0484 九日寄岑參[參。南陽人。]

出門復入門。兩[一作雨]脚但如[一作仍]舊。所向泥活活[一作浩浩]。思君令人瘦。沉吟坐西[一作秋]軒。[一作吟臥軒窗下。]飲[一作飯]食錯昏晝。寸步曲江頭。難爲一相就。吁嗟呼[一作乎]蒼生。稼穡不可救。安得誅雲師。疇能補天漏。大明韜日月。曠野號禽獸。君子強逶迤。小人困馳驟。維南有崇山。恐[一作漭]與川浸溜。是節[一作時]東籬菊。紛披爲誰秀。岑生多新詩[一作語]。性亦嗜醇酎。采采黃金花。何由滿[一作灑]衣袖。

0111 送孔巢父謝病歸遊江東兼呈李白[巢父字弱翁。冀州人。與李白等隱徂徠。號竹溪六逸。]

巢父掉頭不肯住。東將入海隨煙霧。詩卷長留天地間。釣竿欲拂珊瑚[一作三珠]樹。深山大澤龍蛇遠。春寒野陰風景暮。[一作花繁草青春日暮。]蓬萊織[一作仙人玉]女回雲車。指點虛無是征[一作引歸]路。自是君身有仙骨。世人那得知其故。惜君只欲苦死留。富貴何如草頭露。[一作我欲苦留君富貴。何如草頭易晞露。]蔡侯靜者意有餘。清夜置酒臨前除。罷琴惆悵月照[一作點]席。幾歲寄我空中書。南尋禹穴見李白。道甫問信今何如。[一本云。巢父掉頭不肯住。東將入海隨煙霧。書卷長攜天地間。釣竿欲拂珊瑚樹。我擬把袂苦留君。富貴何如草頭露。深山大澤龍蛇遠。花繁草青風景暮。仙人玉女回雲車。指點虛無引歸路。若逢李白騎鯨魚。道甫問信今何如。]

0136 飲中八仙歌

知章[賀知章。會稽人。自稱祕書外監。]騎馬似乘船。眼花落井水底眠。汝陽[讓皇帝長子璡。封汝陽王。]三斗始朝天。道逢[一作見]麴車口流涎。恨不移封向酒泉。左相[李適之。天寶元年爲左丞相。]日興費萬錢。飲如長鯨吸百川。銜杯樂聖稱世[一作避]賢。宗之[崔宗之。日用之子。襲封齊國公。]瀟灑美少年。舉觴白眼望青天。皎如玉樹臨風前。蘇晉[晉。珦之子。官至左庶子。]長齋繡佛前。醉中往往愛逃禪。李白一斗詩百篇。長安市上酒家眠。天子呼來不上船。自稱臣是酒中仙。張旭[旭善草書]三杯草聖傳。脫帽露頂王公前。揮毫落紙如雲煙。焦遂[甘澤謠。布衣焦遂。爲陶峴客。]五斗方卓然。高談雄辨驚四筵。

0305 曲江三章章五句[曲江在杜陵西北五里。開元中。開鑿爲勝境。南有紫雲樓、芙蓉苑。西有杏園、慈恩。都人遊賞。盛於中和、上巳。]

曲江蕭條秋氣高。菱荷枯折隨風濤。遊子空嗟垂二毛。白石素沙亦相蕩。哀鴻獨叫求其曹。
卽事非今亦非古。長歌激越梢林莽。比屋豪華固難數。吾人甘作心似灰。弟姪何傷淚如雨。
自斷此生休問天。杜曲幸有桑麻田。故將移住南山邊。短衣匹馬隨李廣。看射猛虎終殘年。

0342 麗人行

三月三日天氣新。長安水邊多麗人。態濃意遠淑且眞。肌理細膩骨肉勻。繡[一作畫]羅衣裳照暮春。蹙金孔雀銀麒麟。頭上何所有。翠微[一作爲]㔩[烏合反]葉[一作匌㔩]垂鬢脣。背[一作身]後何所見。珠壓腰衱[一作襻，一作肢]穩稱身。就中雲幕椒房親。賜名大國虢與秦。紫駝之峯[一作珍]出翠釜。水精之盤行素鱗。犀箸厭飫久未下。鑾刀縷切空[一作坐]紛綸。黃門飛鞚不動塵。御廚絡繹[一作絲絡]送八珍。簫鼓[一作管]哀吟感鬼神。賓從雜[一作合]遝實要津。後來鞍馬何逡巡。當軒[一作道]下馬入錦茵。楊花雪落覆[音副]白蘋。青鳥飛去銜紅巾。炙手可熱勢[一作世]絕倫。愼莫近[一作向]前丞相嗔。[明皇每年十月幸華清宮。楊國忠姊妹五家扈從。每家爲一隊。著一色衣。五家合隊。照映如百花之煥發。燦爛芳馥於路。而國忠私於虢國。不避雄狐之刺。每入朝。或聯鑣方駕。不施幃幔，同入禁中。]

0214 樂遊園歌[原注。晦日。賀蘭楊長史筵醉中作。英華作晦日賀蘭楊長史筵醉歌。漢神爵中起樂遊苑。在萬年縣南。亦名樂遊原。唐長安中。太平公主置亭原上。每正月晦日、三月三日、九月九日。士女畢集。]

樂遊古園崒[一作萃]森爽。煙綿碧草萋萋長。公子華筵勢最高。秦川[水出秦嶺下。一名樊川。]對酒平如掌。長生木瓢示[一作樂]眞率。更調鞍馬狂[一作雄]歡賞。青春波浪芙蓉園。白日雷霆夾[一作甲]城仗。閶闔晴開昳[音迭。一作詄，一作映。]蕩蕩。曲江翠幕排銀榜。拂水低徊舞袖翻。緣雲清切歌聲上。卻憶年年人醉時。只今未醉已先悲。數莖白髮那拋得。百罰[一作刻]深杯亦[一作辭]不辭。聖朝亦[一作已]知賤士醜。一物自[一作但]荷皇天慈[一作私]。此身飲罷[一作罷飲]無歸處。獨立蒼茫自詠詩。

0443 渼陂行[陂在鄠縣西五里。周一十四里。]

岑參兄弟皆好奇。攜我遠來遊渼陂。天地黤慘忽異色。波濤萬頃堆琉璃。琉璃汗漫泛舟入。事殊興極憂思集。鼉作鯨吞不復知。惡風白浪何嗟及。主人錦帆相爲開。舟子喜甚無氛埃。鳧鷖散亂櫂謳發。絲管啁啾空翠來。沉竿續蔓[一作縵]深莫測。菱[一作芡]葉荷花靜[一作淨]如拭。宛在中流渤澥清。下歸無極[一作臨無地]終南黑。半陂已南純浸山。動影褭窕沖融間。船舷暝戛雲際寺。[雲際山有大安寺。]水面月出藍田關。[即秦嶢關。在藍田縣南六十里。]此時驪龍亦吐珠。馮夷擊鼓羣龍趨。湘妃漢女出歌舞。金支[房中歌。金支秀華。樂上衆飾也。]翠旗光有無。咫尺但愁雷雨至。蒼茫不曉神靈意。少壯幾時奈老何。向來哀樂何其多。

0456 渼陂西南臺

高臺面蒼陂。六月風日冷。蒹葭離披去。天水相與永。懷新目似擊。接要心已領。仿像識鮫人。空蒙辨魚艇。錯磨終南翠。顚倒白閣[紫閣、黃閣、白閣。三峰相去不甚遠。]影。崷[一作⿰從山嗇聲，統一碼缺]崒[西京賦：巖峻崷崒。]增光輝[一作陰]。乘陵[風賦。乘陵高城。]惜俄頃。勞生愧嚴[遵]鄭[樸]。外物慕張[良]邴[曼容]。世復輕驊騮。吾甘雜鼃黽。知歸俗可忽。取適[一作足]事莫並。身退豈待官。老來苦便[平聲]靜。況資菱芡足。庶結茅茨迥。從此具扁舟。彌年逐清景。

0576 戲簡鄭廣文虔兼呈蘇司業源明[蘇源明。武功人。爲東平太守。召爲國子司業。]

廣文到官舍。繫[一作置]馬堂階下。醉則[一作卽]騎馬歸。頗遭官長罵。才名四[一作三]十年。坐客寒無氊。賴[一作近]有蘇司業。時時與[一作乞]酒錢。

0462 夏日李公[一作李家令]見訪[黃鶴云。按宗室世系。當是李炎。時爲太子家令。]

遠林暑氣薄。公子過我遊。貧居類村塢。僻近城南樓。旁舍頗淳樸。所願[一作須]亦易求。隔屋喚西家。借問有酒不。牆頭過濁醪。展席俯長流。清風左右至。客意已驚秋。巢多衆鳥鬬[一作喧]。葉密鳴蟬稠。苦道[一作遭]此物聒。孰謂[一作語]吾廬幽。水花晚色靜[一作淨]。庶足充淹留。預恐尊中盡。更起爲君謀。

0656 奉同郭給事湯東靈湫作[驪山溫湯之東有龍湫]

東山[卽驪山]氣鴻濛[一作濛鴻]。宮殿居上頭。君來必十月。樹羽臨九州。陰火煮玉泉。噴薄漲巖幽。有時浴赤日。光抱空中樓。閬風入轍跡。曠[一作廣]原[一作野]延冥搜。沸[一作拂]天萬乘動。觀水百丈湫。幽靈[一作靈湫]斯[一作新]可佳[一作怪]。王命官屬休。初聞龍用壯。擘石摧林丘。中夜窟宅改。移因風雨秋。倒懸瑤池影。屈注蒼[一作滄]江流。味如甘露漿。揮弄滑且柔。翠旗澹偃蹇。雲車紛少留。簫鼓蕩四溟。異香泱漭浮。鮫[一作蛟]人獻微[一作徵]綃。曾祝[穆天子朝於燕然。奉璧南面。曾祝佐之。曾。重也。]沉豪牛。百祥奔盛明。古先莫能儔。坡陀金蝦蟆。[喻安祿山。]出見蓋有由。至尊顧之笑。王母[唐人多以王母比貴妃]不肯[一作遣]收。復歸虛無底。化作長黃虯[一作龍與虯]。飄飄[一作颻]青瑣郎。文采珊瑚鉤。浩歌淥水曲。清絕聽者愁。

0592 夜聽許十損[一作許十一。一作許十。無損字。]誦詩愛而有作

許生五臺[山在代州五臺縣]賓。業白[寶積經有純白業、五戒、十善、四禪、四定。皆屬善名。]出石壁。余亦師粲可。[達摩傳慧可，慧可傳粲]身猶縛禪寂。何階子方便。謬引爲匹敵。離索晚相逢。包蒙欣有擊。[易。九二。包蒙。上九。擊蒙。]誦詩渾[一作混]遊衍。四座皆[一作俱]辟易。應手看捶鉤。清心聽鳴鏑。精微穿溟涬[音幸]。飛動摧霹靂。陶謝不枝梧。風騷共推激。紫燕[一作鸞]自超詣。翠駮[中曲之山。有獸如馬。爪牙如虎。一角。能食豹。名曰駮。]誰剪剔。君意人莫知。人間夜寥闃。

0515 橋陵詩三十韻因呈縣內諸官

先帝昔晏駕。茲山朝百靈。崇岡擁象設。沃野開天庭。卽事壯重險。論功超五丁。坡陀因[一作用]厚地[一作力]。卻略羅峻屛。雲闕虛冉冉。風松肅泠泠。石門霜露[一作霧]白。玉殿莓苔青。宮女晚[一作曉]知曙。祠官[一作臣]朝見星。空梁簇畫戟。陰井敲銅甁。中使日夜[一作相]繼[一作日繼夜]。惟王心不寧。豈徒卹備享。尙謂求無形。孝理敦國政。神凝推道經。瑞芝產廟柱。好鳥鳴[一作巢。一作宿。]巖扃。高岳前嵂崒。洪河左瀅濙。[錢謙益注。謂瀅玉篇同滎。胡坰、烏迥二切。無營音。濙字。玉篇、韻略俱無。毛氏據此詩增。恐非。當作瀠。按類篇。濙。玄扃切。濎濙。小水貌。]金城蓄峻址。沙苑交回汀。永與奧區固。川原紛眇冥。居然赤縣立。臺榭爭岧亭。官屬果稱是。聲華眞[一作宜]可聽。王劉美竹潤。裴李春蘭馨。鄭氏才振古。啖侯筆不停。遣辭必中律。利物常發硎。綺繡相展轉。琳琅愈[一作逾]青熒。側聞魯恭化。秉德崔瑗銘。太史候鳧影。王喬隨鶴翎。朝儀限霄漢。客思回林坰。轗軻辭下杜。飄颻陵[一作凌]濁涇。諸生舊短褐。旅泛一浮萍。荒歲兒女瘦。暮途涕泗零。主人念老馬。廨署[一作宇]容[一作客]秋螢。流寓理豈愜。窮愁醉未醒。何當擺俗累。浩蕩乘滄溟。

0541 沙苑行[沙苑在馮翊縣南。東西八十里。南北三十里。其地宜畜牧。唐置沙苑監。掌牛馬諸牧。]

君不見左輔白沙如白水[一作白如水]。繚以周牆百餘里。龍媒昔是渥洼生。汗血今稱獻於此。苑中騋牝三千匹。豐草青青寒不死。食[音字]之豪健西域無[一作騰西域]。每歲攻[一作收。一作牧。]駒冠邊鄙。王有虎臣司苑門。入門天𪠔皆雲屯。驌驦一骨獨當御。春秋二時歸[一作朝]至尊。至尊內外馬盈億[一作內外馬數將盈億]。伏櫪在坰空大存。逸羣絕足信殊傑。倜儻權奇難具論。纍纍塠阜藏奔突。往往坡陀縱超越。角壯翻同[一作騰]麋鹿遊。浮深簸蕩黿鼉窟。泉[一作海]出巨魚長比人。丹砂作尾黃金鱗。豈知異物同精氣。雖未成龍亦有神。

0608 驄馬行[原注。太常梁卿敕賜馬也。李鄧公愛而有之。命甫製詩。]

鄧公馬癖人共知。初得花驄大宛種。夙昔傳聞思一見。牽來左右神皆竦。雄姿逸態何崷崪。顧影驕嘶自矜寵。隅目青熒夾鏡懸。肉駿[一作騣]碨礌連錢動。朝來久[一作少]試華軒下。未覺千金滿高價。赤汗微生白雪毛。銀鞍卻覆香羅帕。卿家舊賜公取[一作有]之[一作能取]。天𪠔眞龍此其亞。晝洗須騰涇渭深。朝[一作夕。一作晨。]趨可刷幽幷夜。吾聞良驥老始成。此馬數年人更驚。豈有四蹄疾於鳥。不與八駿俱先鳴。時俗造次那得致。雲霧晦冥方降精。近聞下詔喧都邑。肯使[一作知有]騏驎地上行。

0652 去矣行[鮑欽止曰。天寶十四載。甫在率府。數上賦頌。不蒙采錄。欲辭職去。作去矣行。]

君不見韝上鷹。一飽則飛掣。焉能作堂上燕。銜泥附炎熱。野人曠蕩無靦顏。豈可久在王侯間。未試囊中餐玉法。明朝且入藍田山。[後魏李預椎玉七十枚為屑。日服食之。藍田山出美玉。]

0668 自京赴奉先縣詠懷五百字[原注。天寶十四載十一月初作。]

杜陵有布衣。老大意轉拙。許身一何愚[一作過]。竊比稷與契。居然成濩落。白首甘[一作苦]契[一作挈]闊。蓋棺事則已。此志常覬豁。窮年憂黎元。歎息腸[一作腹]內熱。取笑同學翁。浩歌彌激烈。非無江海志。蕭灑送[一作迭]日月。生逢堯舜[一作爲]君。不忍便永訣。當今廊廟具。構廈豈云缺。葵藿傾太陽。物性固莫[一作難]奪。顧惟螻蟻輩。但自求其穴。胡爲慕大鯨。輒擬偃溟渤。以茲悟[一作誤]生理。獨恥事干謁。兀兀遂至今。忍爲塵埃沒。終愧巢與由。未能易其節。沉飲聊自適[一作遣]。放歌頗愁絕。歲暮百草零。疾風高岡裂。天衢陰崢嶸。客子中夜發。霜嚴衣帶斷。指直不得[一作能]結。凌晨過驪山。御榻在嵽嵲。蚩尤塞寒空。蹴蹋崖谷滑。瑤池氣鬰律。羽林相摩戛。君臣[一作聖君]留歡娛。樂動殷樛嶱。[一作膠葛。一作䗶蝎。一作福嵑嶱。一作湯嶱。]賜浴皆長纓。[華清宮內供奉兩湯。外更有湯十六所。安祿山及將士、楊國忠及兄弟姊妹。並賜浴、賜食、賜錢。]與宴[一作謀]非短褐。彤庭所分帛。本自寒女出。鞭撻[一作箠]其夫家。聚斂貢城闕。聖人筐篚恩。實欲[一作願]邦國活。臣如忽至理。君豈棄此物。多士盈朝廷。仁者宜戰慄。況聞內金盤。盡在衞霍室。中堂舞[一作有]神仙。煙霧散[一作蒙]玉質。煖客貂鼠裘。悲管逐清瑟。勸客駝蹄羹。霜橙壓香橘。朱門酒肉臭。路有凍死骨。榮枯咫尺異。惆悵難再述。北轅就涇渭。官渡又改轍。羣冰[一作水]從西下。極目高崒兀。疑是崆峒來。恐觸天柱折。河梁幸未坼。枝撐聲窸窣。行旅相攀援。川廣不[一作且]可越。老妻寄[一作旣]異縣。十口隔風雪。誰能久不顧。庶往共飢渴。入門聞號咷。幼子飢[一作餓]已卒。吾寧舍一哀。里巷亦[一作猶]嗚咽。所愧爲人父。無食致夭折。豈知秋未[一作禾]登。貧寠有倉卒。生常[一作當]免租稅。名不隸征伐。撫迹猶[一作獨]酸辛。平人固騷屑。默思失業徒。因念遠戍卒。憂端齊[一作際]終南。澒洞不可掇。

0527 奉先劉少府新畫山水障歌[英華題作新畫山水障歌奉先尉劉單宅作]

堂上不合生楓樹。怪底江山[一作山川]起煙霧。聞君掃卻赤縣圖。乘興遣畫滄洲趣。畫師亦無數。好手不可遇。對此融心神。知君重毫素。豈但祁岳[畫錄有名無迹者二十五人。祁岳在李國恆之上。一云乃祁樂之誤。岑參有送祁樂詩。]與鄭虔。筆迹遠過楊契丹。[隋參軍楊契丹。山東人。六法兼修。]得非懸圃裂[一作坼]。無乃瀟湘翻。悄然坐我天姥下。耳邊已似聞清猿。反思前夜風雨急。乃[一作恐]是蒲[一作滿]城鬼神入。元氣淋漓障猶濕。眞宰上訴天應泣。野亭春還雜花遠。漁翁暝蹋孤舟立。滄浪水深青溟闊。[一作滄浪之水深且闊]攲岸[一作峯]側島[一作岸]秋毫末。不見湘妃鼓瑟時。至今斑竹臨江活。劉侯天機精。愛畫入骨髓。自有兩兒郎。揮灑亦莫比。大兒聰明到。能添老樹巓崖裏。小兒心孔開。貌[音邈]得山僧及童子。若耶溪。雲門寺。[俱在會稽。]吾獨胡爲在泥滓。青鞋布襪從此始。

0715 白水[卽奉先]縣崔少府十九翁高齋三十韻[原注。天寶十五載五月作。]

客從南縣來。浩蕩無與適。旅食白日長。況當朱炎赫。高齋坐林杪。信宿游衍闃。清晨陪躋攀。傲睨俯峭壁。崇岡相枕帶。曠野懷[一作迴。一作迥。]咫尺。始知賢主人。贈此遣愁寂。危階根青冥。曾冰生淅瀝。上有無心雲。下有欲落石。泉聲聞復急[一作息]。動靜隨所擊[一作激]。鳥呼藏其身。有似懼彈射。吏隱道[一作適。一作通。一作識。]性情。茲焉其窟宅。白水見舅氏。諸翁乃仙伯。杖藜長松陰。作尉窮谷僻。爲我炊雕胡。逍遙展良覿。坐久風頗愁[一作怒]。晚來山更碧。相對十丈蛟。欻翻盤渦坼。何得空裏雷。殷殷尋地脈。煙氛[一作氣]藹崷[一作⿰，從山嗇聲（左山右嗇），統一碼缺]崪。魍魎森慘戚。崑崙崆峒顚。回首如[一作知]不隔。前軒頹[一作摧]反照。巉絕華岳赤。兵氣漲林巒。川光雜鋒鏑。知是相公軍。[天寶十四載。祿山反。拜哥舒翰爲兵馬副元帥以討祿山。明年正月。加同平章事。]鐵馬雲[一作煙]霧積。玉觴淡無味。胡羯豈強敵。長歌激屋梁。淚下流衽席。人生半哀樂。天地有順逆。慨彼萬國夫。休明備征狄[一作敵]。猛將紛塡委。廟謀蓄長策。東郊何時開。帶甲且來[一作未]釋。欲告清宴罷[一作疲]。難拒幽明迫。三歎酒食旁。何由似平昔。

0725 三川觀水漲二十韻[原注。天寶十五載七月中避寇時作。按三川屬鄜。以華池、黑水、洛水同會得名。]

我經華原來。不復見平陸。北上唯土山。連天走窮[一作穹]谷。火雲無時出[一作出無時]。飛電常在目。自多窮岫雨。行潦相豗[一作灰]蹙。蓊[音烏]匌[音閤。又音溘]川氣黃。羣流會空曲。清晨望高浪。忽謂陰崖踣[音匐]。恐泥竄蛟龍。登危聚麋鹿。枯查卷拔樹。礧磈共充塞。聲吹鬼神下。勢閱人代速。不有萬穴歸。何以尊四瀆。及觀泉源漲。反懼江海覆。漂沙坼岸去[一作去岸]。漱壑松柏禿。乘陵[一作凌]破山門。回斡裂[一作倒]地軸。交洛赴洪河。及關豈信宿。應沉數州沒。如聽萬室哭。穢濁殊未清。風濤怒猶蓄[一作畜]。何時通舟車。陰氣不[一作亦]黲黷。浮生有蕩汩。吾道正羈束。人寰難容身。石壁滑側足。雲雷此[一作屯]不已。艱險路更跼。普天無川梁。欲濟願水縮。因悲中林士。未脱衆魚腹。舉頭向蒼天。安得騎鴻鵠。

0737 悲陳陶[陳濤斜。在咸陽縣。一名陳陶澤。至德元年十月。房琯與安守忠戰。敗績於此。]

孟冬十郡良家子。血作陳陶澤中水。野曠[一作廣]天清[一作晴]無戰聲。四萬義軍同日死。羣胡歸來血[一作雪]洗箭。仍唱[一作撚箭]胡歌飲都市。都人回面向北啼。日夜更望官軍至。[一作前後官軍苦如此。]

0742 悲青坂

我軍青坂在東門。天寒飲馬太白窟。黃頭奚兒日向西。數騎彎弓敢馳突。山雪河冰野[一作晚。一作已。]蕭飋[一作颺。一作颯]。青是烽[一作人]煙白人骨。焉得附書與我軍。忍待明年莫倉卒。[蘇軾曰。琯旣敗。猶欲持重有所伺。而中人邢延恩等促戰。倉皇失據。遂及於敗。故後篇云。]

0760 哀江頭

少陵[漢宣帝葬杜陵。許后葬南園。謂之小陵。後人呼為少陵。杜甫家焉。]野老吞聲哭。春日潛行曲江曲。江頭宮殿鎖千門。細柳新蒲爲誰綠。憶昔霓旌下南苑。苑中萬物生顏色。昭陽殿裏第一人。同輦隨君侍君側。輦前才[一作詞]人帶弓箭。白馬嚼[一作噍]齧黃金勒。翻身向天[一作空]仰射雲。一箭[一作笑。一作發。]正墜雙飛翼。明眸皓齒今何在。血污遊魂歸不得。清渭東流劍閣深。去住彼此無消息。人生有情淚霑臆。江水[一作草]江花豈終極。黃昏胡騎塵滿城。欲往城南忘南[一作望城]北。

0771 哀王孫[舊書。天寶十五載六月九日。潼關不守。十二日。明皇自延秋出幸蜀。親王妃主俱不及從。]

長安城頭頭[一作多。一作頸。]白烏。夜飛延秋門上呼。又向[一作來]人家啄大屋。屋底達官走避胡。金鞭斷折九馬死。骨肉不待[一作得]同馳驅。腰下寶玦青珊瑚。可憐王孫泣路隅。問之不肯道姓名。但道困苦乞爲奴。已經百日竄荊棘。身上無有完肌膚。高帝子孫盡隆[一作高]準[音拙]。龍種自與常人殊。豺狼在邑龍在野。王孫善保千金軀。不敢長語臨交衢。且爲王孫立斯須。昨夜東[一作春]風吹血腥。東來橐[一作駱]駝滿舊都。朔方健兒好身手。昔何勇銳今何愚。竊聞天[一作太]子已傳位。聖德北服南單于。花門剺面請雪恥。愼勿出口他人狙。哀哉王孫愼勿疏。五陵佳氣無時無。

0797 大雲寺贊公房四首[武后幸光明寺。沙門宣政進大雲經。中有女主之符。因改爲大雲經寺。]

心在水精域。衣霑春雨時。洞門盡徐步。深院果幽期。到[一作倒]扉[一作屣。一作履。]開復閉。撞鐘齋及茲。醍醐長發性。飲[一作飯]食過扶衰。把臂有多日。開懷無愧辭。黃鸝[一作鶯]度結構。紫鴿下罘罳[一作芳菲]。愚[一作芳]意會所適。花邊行自遲。湯休起我病。微笑索題詩。
細軟青絲履。光明白㲲巾。深藏供老宿。取用及吾身。自顧轉無趣。交情何尙新。道林才不世。惠遠德過人。雨瀉暮檐竹。風吹青[一作春]井芹。天陰對圖畫。最覺潤龍鱗。
燈影照無睡。心清聞妙香。夜深殿突兀。風動金鋃鐺。天黑閉春院。地清棲暗芳。玉繩回斷絕。鐵鳳森翱翔。梵放時出寺。鐘殘仍殷牀。明朝在沃野。苦見塵沙黃。
童兒汲井華。慣捷[一作健]甁上[一作在]手。霑灑不濡地。掃除似無帚。明[一作晨]霞爛複閣。霽霧搴高牖。側塞被徑花。飄颻委墀[一作階]柳。艱難世事迫。隱遯佳期後。晤語契深心。那能總箝口。奉辭還杖策。暫別終回首。泱泱[一作浹浹]泥污人。听听[與狺同]國多狗。旣未免羈絆[一作寓]。時來憩奔走。近公如白雪。執熱煩何有。

0695 蘇端薛復筵簡薛華醉歌

文章有神交有道。端復得之名譽早。愛客滿堂盡豪翰[一作傑]。開筵上日[一作月]思芳草。安得健步移遠梅。亂插繁花向晴昊。千里猶殘舊冰雪。百壺且試開懷抱。垂老惡聞戰鼓悲。急[一作羽]觴爲緩憂心擣。少年努力縱談笑。看我形容已枯槁。坐中薛華善[一作能]醉歌。歌辭自作風格老。近來海內爲[一作無]長句。汝與山東李白好。何[遜]劉[孝綽]沈[約]謝[朓]力未工。才兼鮑昭愁絕倒。諸生頗盡新知樂。萬事終傷不自保。氣酣日落西風來。願吹野水添[一作注]金杯。如澠之酒常快意。亦[一作不]知窮愁[一作未知窮達]安在哉。忽憶雨時秋井塌。古人白骨生青苔。如何不飲令心哀。

0703 晦日尋崔戢李封

朝光入甕牖。尸[一作方。一作宴。]寢驚敝裘。起行視天宇。春氣漸和柔。興來[一作得興。一作乘興。]不暇懶。今晨梳我頭。出門無所待。徒步覺自由。杖藜復恣意。免値公與侯。晚定崔李交。會心眞罕儔。每過得酒傾[一作喫]。二宅可淹留。喜結仁里歡。況因令節求。李生園欲荒。舊[一作有]竹頗修修。引客看掃除。隨時成獻酬。崔侯初筵色。已畏空尊愁。未知天下士。至[一作志]性有此不。草牙旣青出。蜂聲亦暖遊。思見農器陳。何當甲兵休。上古葛天民[一作氏]。不貽黃屋[一作綺]憂。至今阮籍等。熟醉爲身謀。威鳳高其[一作自高]翔。長鯨吞九州。地軸爲之翻。百川皆亂流。當歌欲一放。淚下恐莫收。濁醪有妙理。庶用[一作與]慰沉浮。

0809 雨過蘇端[原注。端置酒。]

雞鳴風雨[一作雲]交。久旱雲[一作雨]亦好。杖藜入春泥。無食起我早。諸家憶所歷。一飯[一作飽]跡便[一作更]掃。蘇侯得數過。歡喜每傾倒。也復[一作復也]可憐人。呼兒具梨棗。濁醪必在眼。盡醉攄懷抱。紅稠屋角花。碧委[一作秀]牆隅草。親賓縱[一作絕]談謔。喧鬧畏[一作慰]衰老。況蒙霈澤垂。糧粒或自保。妻孥隔軍壘。撥棄不擬道。

0813 喜晴[一作喜雨]

皇天久不雨。旣雨晴亦佳。出郭眺西郊。肅肅[一作蕭蕭]春增華。青熒陵陂麥。窈窕桃李[一作杏]花。春夏各有實。我飢豈無涯。干戈雖橫放。慘澹鬬龍蛇。甘澤不猶愈。且耕今未賒。丈夫則帶甲。婦女終在家。力難及黍稷。得種菜與麻。千載商山芝。往者東門瓜。其人骨已朽[一作滅]。此道誰疵瑕。英賢遇轗軻。遠引蟠泥沙。顧慚昧所適。回首白日斜。漢陰有鹿門。滄海有靈查[一作雲]。焉能學衆口。咄咄空[一作同]咨嗟。

0710 送率府程錄事還鄕[原注。程攜酒饌相就取別。]

鄙夫行衰謝。抱病昏妄[一作忘]集。常時往還人。記一不識十。程侯晚相遇。與語才傑立。熏然耳目開。頗覺聰明入。千載得鮑叔。末契有所及。意鍾[一作中]老柏青。義動修蛇蟄。若人可數見。慰我垂白泣。告[一作生]別無淹晷。百憂復相襲。內愧突不黔。庶羞以[一作明似]賙給。素絲挈長魚。碧酒隨玉粒。途窮見交態。世梗悲路澀。東風吹春冰。泱莽[一作漭]后土濕。念君惜羽翮。旣飽更思戢。莫作翻雲鶻。聞呼向禽急。

0841 述懷一首[此已下自賊中竄歸鳳翔作]

去年潼關破。妻子隔絕久。今夏草木長。脫身得西走。麻鞋見天子。衣袖露兩肘。朝廷慜生還。親故傷老醜。涕淚授拾遺。流離主恩厚。柴門雖得去。未忍卽開口。寄書問三川。不知家在否。比聞同罹禍。殺戮到雞狗。山中漏茅屋。誰復依戶牖。摧頹蒼松根。地冷骨未朽。幾人全性命。盡室豈相偶。嶔岑[一作崟]猛虎場。鬱結回我首。自寄一封書。今已十月後。反畏消息來。寸心亦何有。漢運初中興。生平老耽酒。沉思歡會處。恐作窮獨[一作途]叟。

0848 送長孫九侍御赴武威判官

驄馬新鑿蹄。銀鞍被來好。繡衣黃白[北齊樂曲。懷黃綰白。疑指金銀印。]郎。騎向交河道。問君適萬里。取別何草草。天子憂涼州。嚴程到須早。去秋羣胡反。不得無電掃。此行收[一作牧]遺甿。風俗方再造。族父領元戎。[時杜鴻漸爲河西節度使。]名聲國[一作閣]中老。奪我同官良。飄颻按城堡。使我不能餐。令我惡懷抱。若人才思闊。溟漲浸[一作漫]絕島。尊前失詩流。塞上得[一作多]國寶。皇天悲送遠。雲雨白浩浩。東郊尙烽火。朝野色枯槁。西極柱亦傾。如何正穹昊。

0833 送樊二十三侍御赴漢中判官

威弧不能弦。[弧矢星擬射狼。弧不直狼。則盜賊起。]自爾無寧歲。川谷血橫流。豺狼沸相噬。天子從北來。[靈武在鳳翔北。]長驅振凋敝。頓兵岐梁下。卻跨沙漠裔。二京陷未收。四極我得制。蕭索[一作瑟]漢水清。緬通淮湖稅。使者紛星散。王綱尙旒綴。南伯從事賢。君行立談際。生[一作坐]知七曜曆。手畫三軍勢。冰雪淨聰明。雷霆走精銳。幕府輟諫官。朝廷無此[一作比]例。至尊方旰食。仗爾布嘉惠。補闕暮徵入。柱史晨征憩。[一作補闕入柱史。晨征固多憩。]正當艱難時。實藉長久計。回風吹獨樹。白日照執袂。慟哭蒼煙根。山門萬重[一作里]閉。居人莽牢落。遊子方迢遞。裴回悲生離。局促老一世。陶唐歌遺民。後漢更列[一作別]帝。恨無匡復姿[一作資]。聊欲從此逝。

0853 送從弟亞赴安西[一作河西]判官[杜亞字次公。京兆人。肅宗在靈武。上書論時政。授校書郎。時杜鴻漸節度河西。辟爲從事。]

南風作秋聲。殺氣薄炎熾。盛夏鷹隼擊。時危異人至。令弟草中來。蒼然[一作茫]請論事。詔書引上殿。奮舌動天意。兵法五十家。爾腹爲篋笥。應對如轉丸[一作圓]。疏通略文字。經綸皆新語。足以正神器。宗廟尙爲灰。君臣俱[一作皆]下淚。崆峒地無軸。青[一作清]海天軒輊。[一作䡹。見潘岳賦。]西極最瘡痍。連山暗烽燧。帝曰大布衣。藉卿佐元帥。坐看清流沙。所以子奉使。歸當再前席。適遠非歷[一作虛]試。須存武威郡。爲畫長久利。孤峯石戴驛。快馬金纏轡。黃羊飫不羶。蘆[一作魯]酒多還醉。踴躍常人情。慘澹苦士志。安邊敵何有。反正計始遂。吾聞駕鼓車。不合用騏驥。龍吟回其頭。夾輔待所致。

0861 送韋十六評事充同谷郡防禦判官

昔沒賊中時。潛與子同遊。今歸行在所。王事有去留。偪側兵馬間。主憂急良籌。子雖軀幹小。老[一作志]氣橫九州。挺身艱難際。張目視寇讎。朝廷壯其節。奉詔令參謀。鑾輿駐鳳翔。同谷爲咽喉。西扼弱水道。南鎭枹罕[一作氐羌]陬。此邦承平日。剽劫吏所羞。況乃胡未滅。控帶莽悠悠。府中韋使君。道足示懷柔。令姪才俊茂。二美又何求。受詞太白脚。走馬仇池頭。古色[一作邑]沙土裂。積陰雪雲[一作霜雪]稠。[一作積雪陰雲稠。]羌父豪豬靴[一作帽]。羌兒青兕裘。[一作漢兵黑貂裘。]吹角向月窟。蒼山旌旆愁。鳥驚出死樹。龍怒拔老湫。古來無人境。今代橫戈矛。傷哉文儒士。憤激馳林丘。中原正格鬬。後會何緣由。百年賦命定。豈料沉與浮。且復戀良友。握手步道周。論兵遠壑淨[一作靜]。亦可縱冥搜。題詩得秀句。札翰時相投。

0755 塞蘆子[蘆子關。屬夏州。北去塞門鎭一十八里。]

五城[方鎭表。朔方節度領定遠、安豐二軍及三受降城。爲五城。]何迢迢。迢迢隔河水。邊兵盡東征。城內空荊杞。思明割懷衞。秀巖西未已。迴[一作迥]略大荒來[一作東]。崤函蓋虛爾。延州[塞門鎭本屬延州。開元二年。移就蘆子關。]秦北戶。關防猶可倚。焉得一萬人。疾驅塞蘆子。岐[一作頃]有薛大夫。[薛景仙爲扶風太守。賊寇至。擊卻之。]旁制山賊起。近聞昆戎徒。爲退三百里。蘆關扼兩寇。深意實在此。誰[一作敢]能叫帝閽[一作門]。胡行速如鬼。

0925 彭衙行[郃陽縣西北有彭衙城]

憶昔避賊初。北走經險艱。夜深彭衙道[一作門]。月照白水山。盡室久徒步。逢人多厚顏。參差谷鳥吟[一作鳴]。不見遊子還。癡女飢齩我。啼畏虎狼[一作猛虎]聞。懷中掩其口。反側聲愈嗔。小兒強解事。故索苦李餐。一旬半雷雨。泥濘相牽攀。旣無禦雨[一作濕]備。徑滑衣又寒。有時經[一作最]契闊。竟日數里間。野果充餱糧。卑枝成屋椽。早行石上水。暮宿天邊煙。少留周[一作固。一作同。]家窪。欲出蘆子關。故人有孫宰。高義薄曾雲。延客已曛黑。張燈啓重門。煖湯濯我足。翦紙招我魂。從此出妻孥。相視涕闌干。衆雛爛熳睡。喚起霑盤餐。誓將與夫子。永結爲弟昆。遂空所坐堂。安居奉我歡。誰肯艱難際。豁達露心肝。別來歲月周。胡羯仍搆患。何當有翅翎。飛去墮爾前。

0943 北征[原注。歸至鳳翎。墨制放往鄜州作。按鄜在鳳翔東北。故曰北征。]

皇帝二載秋。閏八月初吉。杜子將北征。蒼茫問家室。維時遭艱虞[一作危]。朝野少暇日。顧慚恩私被。詔許歸蓬蓽。拜[一作奉]辭詣闕下[一作閣門]。怵惕久未出。雖乏諫諍姿。恐君有遺失。君誠中興主。經緯固密勿。東胡反未已。臣甫憤所切。揮涕戀行在。道途[一作路]猶恍惚。乾坤含[一作合]瘡痍。憂虞何時畢。靡靡踰阡陌。人煙眇蕭瑟[一作索]。所遇多被傷。呻吟更流血。回首鳳翔縣。旌旗晚明滅。前登寒山重。屢得飲馬窟。邠郊入地底。涇水中蕩潏。猛虎立我前。蒼崖吼時裂。菊垂今秋花。石戴[一作帶。一作載。]古車轍。青雲動高興。幽事亦可悅。山果多瑣細。羅生雜橡栗。或紅如丹砂。或黑如點漆。雨露之所濡。甘苦[一作酸]齊結實。緬[一作縹]思桃源內。益歎身世拙。坡陀望鄜畤。巖谷[一作谷巖]互出沒。我行已水濱。我僕猶木末。鴟[一作梟]鳥鳴黃桑。野鼠拱亂穴。夜深[一作中]經戰場。寒月照白骨。潼關百萬師。往者散[一作敗]何卒。遂令半秦民。殘害爲異物。況我墮[一作隨]胡塵。及歸盡華髮。經年至茅屋。妻子衣百結。慟哭松聲回[一作迥]。悲泉共幽[一作嗚]咽。平生所嬌兒。顏色白勝雪。見耶背面啼。垢膩脚不襪。牀前兩小女。補綻才[一作纔]過膝。海圖坼波濤。舊繡移曲折。天吳及紫鳳。顚倒在裋褐。老夫情懷惡。嘔泄[一作咽]臥數日。[一作數日臥嘔泄]那無囊中帛。救汝寒凜慄。粉黛亦解苞[一作包]。衾裯稍羅列。瘦妻面復光。癡女頭自櫛。學母無不爲。曉妝隨手抹。移時施朱鉛。狼藉畫眉闊。生還對童穉。似欲忘飢渴。問事競挽鬚。誰能卽嗔喝。翻思在賊愁。甘受雜亂聒。新歸且慰意。生理焉能說[一作脫]。至尊尙蒙塵。幾日休練卒。仰觀[一作看]天色改。坐[一作旁]覺祅氣[一作氛]豁。陰風西北來。慘澹隨回鶻[一作紇]。其王願助順。其俗善[一作喜]馳突。送兵五千人。驅馬一萬匹。此輩少爲貴。四方服勇決。所用皆鷹騰。破敵過[一作如]箭疾。聖心頗虛佇。時議氣欲奪。伊洛指掌收。西京不足拔。官軍請深入。蓄銳何[一作可。一作伺。]俱發。此舉開青徐。旋瞻略恆碣。昊天積霜露。正氣有肅殺。禍轉亡胡歲。勢成擒胡月。胡命其能久。皇綱未宜絕。憶昨[一作昔]狼狽初。事與古先別。姦臣竟葅醢。同惡隨蕩析。不聞夏殷[當作殷周]衰。中自誅褒妲。周漢獲再興。宣光果明哲。桓桓陳將軍。仗鉞奮忠烈。微爾人盡非。於今國猶活。淒涼大同殿。寂寞白獸闥。都人望翠華。佳氣向金闕。園陵固有神。掃灑數不缺。煌煌太宗業。樹立甚宏達。

1083 得舍弟消息

風吹紫荊樹。色與春庭暮。花落辭故枝。風回返[一作反]無處。骨肉恩書重。漂泊難相遇。猶有淚成河。經天復東注。

0909 徒步歸行[原注。贈李特進。自鳳翔赴鄜州途經邠州作。]

明公壯年値時危。經濟實藉英雄姿。國之社稷今若是。武定禍亂非公誰。鳳翔千官且飽飯。衣馬不復能輕肥。青袍朝士最困者。白頭拾遺徒步歸。人生交契無老少。論交[一作心]何必先同調。妻子山中哭向天。須公櫪上追風驃。

0912 玉華宮[貞觀二十一年。作玉華宮。後改爲寺。在宜君縣北鳳皇谷。]

溪回[一作迥]松風長。蒼鼠竄古瓦。不知何王殿。遺構絕壁下。陰房鬼火青。壞道哀湍瀉。萬籟眞笙竽[一作竽瑟]。秋色[一作氣。一作光。]正蕭灑。美人爲黃土。況乃粉黛假。當時侍金輿。故物獨石馬。憂來藉草坐。浩歌淚盈把。冉冉征途間。誰是長年者。

0904 九成宮[本隋仁壽宮。貞觀修以避暑。更名九成。在麟遊縣西五里。]

蒼山入百里。崖斷如杵臼。曾宮憑風回[一作迥]。岌嶪土囊口。立神扶棟梁[一作宇]。鑿翠開戶牖。其陽產靈芝。其陰宿牛斗。紛披[一作扶]長松倒[一作側]。揭𡿗怪石走。哀猿啼一聲。客淚迸林藪。荒哉隋家帝。製此今頹朽。向使國不亡。焉爲巨唐有。雖無新增修。尙置[一作署]官居守。[九成宮置總監一人。副監一人。丞、簿、錄事各一人。]巡非瑤水遠。迹是雕牆後。我行[一作來]屬時危。仰望嗟歎久。天王守[音狩]太白。駐馬更搔[一作回]首。

0934 羌村

崢嶸赤雲西。日脚下平地。柴門鳥雀噪。歸客[一作客子]千里至。妻孥怪我在。驚定[一作走]還拭淚。世亂遭飄蕩。生還偶然遂。鄰人滿牆頭。感歎亦歔欷。夜闌更秉燭。相對如夢寐。
晚歲迫偷生。還家少歡趣。嬌兒不離膝。畏我復卻去。憶昔好追涼。故繞池邊樹。蕭蕭北風勁。撫事煎百慮。賴知禾黍[一作黍秫。一作黍稌。]收。已覺糟牀注。如今足斟酌。且用慰遲暮。
羣雞正[一作忽]亂叫。客至雞鬬爭[一作正生]。驅雞上樹木。始聞叩柴荊。父老四五人。問我久遠行。手中各有攜。傾榼濁復清。苦[一作莫]辭酒味薄。黍地無人耕。兵革旣未息。兒童[一作郎]盡東征。請爲父老歌。艱難愧深[一作餘]情。歌罷仰天歎。四座淚縱橫。

1095 偪仄[一作側]行贈畢曜[一作⿰（從人息聲，統一碼缺）⿰行。篇中字亦作⿰⿰。一作贈畢四曜。]

偪仄何偪仄。我居巷南子巷北。可恨鄰里間。十日不一見顏色。自從官馬送還官。行路難行澀如棘。我貧無乘非無足。昔者相過今不得。實不是[一作未敢]愛微軀[一作慵相訪]。又非關足無力。[一本二句起處無實又二字。]徒步翻愁官長怒。此心炯炯君應識。曉來急雨春風顚。睡美不聞鐘鼓傳。東家蹇驢許借我。泥滑不敢騎朝天。已令請急會通籍[一作已令把牒還請假]。男兒信[一作性]命絕可憐。焉能終日心拳拳。憶君誦詩神凜然。辛夷始花亦[一作又]已落。況我與子非壯年。街頭酒價常苦貴。方外酒徒稀醉眠。速宜[一作徑須]相就飲一斗。恰有三百青銅錢。[建中三年。置肆釀酒。斛收直三千。]

1085 送李校書二十六韻[李舟。隴西人。後封隴西縣男。父岑。水部郎中、眉州刺史。]

代北有豪鷹。生子毛盡赤。渥洼騏驥兒[一作種]。尤異是龍[一作虎]脊。李舟名父子。清峻流[一作時]輩伯。人間好[一作妙]少年。不必須白皙。十五富文史。十八足賓客。十九授校書。二十聲輝[一作燀。一作烜。一作燁。]赫。衆中每一見。使我潛動魄。自恐二男兒。辛勤養無益。乾元元[一作二]年春。萬姓始安宅。舟也衣綵衣。告我欲遠適。倚門固有望。斂衽就行役。南登吟白華。已見楚山碧。藹藹咸陽都。冠蓋日雲[一作已如]積。何時太夫人。堂上會親戚。汝翁草明光。天子正前席。歸期豈爛漫[一作熳]。別意終感激。顧我蓬屋姿。謬通金閨[一作門]籍。小來習性懶。晚節[一作歲]慵轉劇。每愁悔吝作。如覺天地窄。羨君齒髮新。行己能夕惕。臨岐意頗切。對酒不能喫。回身視綠野。慘澹如荒澤。老雁春忍[一作忍春]飢。哀號待枯麥。時哉高飛燕。絢練新羽翮。長雲濕褒斜。漢水饒巨石。無令軒車遲。衰疾悲夙昔。

1252 洗兵馬[原注。收京後作。]

中興諸將收山東。捷書日[一作夜。一作夕。]報清晝同。河廣傳聞一葦過。胡危[一作兒]命在破竹中。祗殘鄴城不日得。獨任朔方無限功。[郭子儀領朔方軍。屢破賊。拔衞州。進圍鄴城。]京師皆騎汗血馬。回紇[回紇以驍騎三千助討安慶緒]餵肉葡萄宮。已喜皇威清海岱。常思仙仗過崆峒。[山在平涼縣西。]三年笛裏關山月。萬國兵前草木風。成王[廣平王俶]功大心轉小。郭相[中書令郭子儀]謀深[一作猷]古來少。司徒[李光弼加檢校司徒]清鑒懸明鏡。尙書[王思禮遷兵部尙書]氣與秋天杳。二三豪俊爲時出。整頓乾坤濟時了。東走無復憶鱸魚。南飛覺有安巢[一作枝]鳥。青春復隨冠冕入。紫禁[一作駕]正耐煙花繞。鶴禁通霄鳳輦備。雞鳴問寢龍樓[一作蛇]曉。攀龍附鳳勢[一作世]莫當。天下盡化爲侯王。[加封蜀郡、靈武元從功臣。肅宗獨厚郭湜、李輔國輩。]汝等豈知蒙[一作象]帝力。時來不得誇身強。關中旣留蕭丞相。[謂杜鴻漸。肅宗至平涼。鴻漸悉錄軍資儲廥上之。上喜曰。靈武。吾之關中。卿乃蕭何也。]幕下復用張子房。[時張鎬代房琯爲相。故下專言之。]張公一生江海客。身長九尺鬚眉蒼。徵起適遇風雲會。扶顚始知籌策良。青袍白馬更何有。後漢今周喜再昌。寸地尺天皆入貢。奇祥異瑞爭來送。不知何國致白環。復道諸山得銀甕。隱士[謂李泌。時求歸衡山。]休歌紫芝曲。詞人解[一作角]撰河清[一作清河]頌。[時楊炎輩爭獻靈武受命、鳳翔出師頌之類。]田家望望惜雨乾。布穀處處催春種。淇上健兒歸莫懶。城南思婦愁多夢。安得壯士挽天河。淨洗甲兵長不用。

1164 留花門[甘州東北千餘里。有居延海。又北三百里。有花門山堡。又東北千里。至回紇牙帳。肅宗還西京。葉護辭歸。奏曰。回紇戰兵留在沙苑。今歸靈夏取馬。更爲陛下收范陽餘孽。]

北門[一作北方。一作花門。]天驕子。飽肉氣勇決。高秋馬肥健。挾矢射漢月。自古以爲患。詩人厭薄伐。修德使其來。羈縻固不絕。胡爲傾國至。出入暗金闕。中原有驅除。隱忍用此物。公主[寧國公主妻回紇可汗]歌黃鵠。君王指白日。連雲屯左輔。百里見積雪。長戟鳥休飛。哀笳曙[一作曉]幽咽。田家最恐懼。麥倒桑枝折。沙苑臨清渭。泉香草豐潔。渡河不用船。千騎常撇烈。[一作滅沒。一作捩。]胡塵踰太行。雜種抵京室。花門旣須留。原野轉蕭瑟。

0223 病後遇[一作過]王倚飲贈歌

麟角[一作鱗魚]鳳觜世莫識[一作辨]。煎膠續弦奇自見。尙看王生抱此懷。在于甫也何由羨。且遇王生慰疇昔。素知賤子甘貧賤。酷見凍[一作陳]餒不足恥。多病沉年苦無健。王生怪我顏色惡。答云伏枕艱難徧。瘧癘三秋孰可忍。寒熱百日相交戰。頭白眼暗坐有胝。肉黃皮皺命如綫。惟生哀我未平復。爲我力致美殽膳。遣人向市賒香稉。喚婦出房親自饌。長安冬葅酸且綠。金城土酥靜如練。兼求富[一作畜]豪[一作畜豕]且割鮮。密沽斗酒諧終宴。故人情義[一作味]晚誰似。令我手脚輕欲漩[一作旋]。老馬爲駒信[一作總]不虛。當時得意況深眷。但使殘年飽喫飯。只願無事常相見。

1225 湖城東遇孟雲卿復歸劉顥宅宿宴飲散因爲醉歌[蔡本題上有冬末以事之東都七字。孟雲卿。河南人。與元結、杜甫輩相友善。]

疾風吹塵暗河縣。行子隔手不相見。湖城城南[一作東。一作北。]一開眼。駐馬偶識雲卿面。向[一作況]非劉顥爲地主。懶回鞭轡成高[一作城南]宴。劉侯歎[一作歡]我攜客來。置酒張燈促華饌。且將款曲終今夕[一作經今冬]。休語[一作話]艱難尙酣戰。照室紅爐促曙光[一作簇曙花]。縈窗素月垂文[一作秋]練。天開地裂長安陌[一作春]。寒盡春生[一作紫陌春寒]洛陽殿。豈知驅車復同軌。可惜刻漏隨更箭。人生會合不可常。庭樹雞鳴淚如綫[一作霰]。

1216 閿鄕姜七少府設膾戲贈長歌

姜侯設膾當嚴冬。昨日今日皆天風。河凍未漁[一作取魚。一作黃河美魚。一作黃河冰魚。一作黃河味魚。]不易得。鑿冰恐侵河伯宮。饔人受魚鮫人手。洗魚磨刀魚眼紅。無聲細下飛碎[一作素]雪。有骨已剁觜[平聲。喙也。]春葱。偏勸腹腴愧年少。軟炊香飯[一作稉]緣老翁。落碪何曾白紙濕。放箸未覺金盤空。新歡便飽姜侯德。清觴異味情屢極。東歸貪[一作貧]路自覺難。欲別上馬身無力。可憐爲人好心事。於我見子眞顏色。不恨我衰子貴時。悵望且爲今相憶。

1222 戲贈閿鄕秦少公[一作翁。一作府。唐人稱尉爲少公。]短歌

去年行宮當[一作守]太白。朝回君是同舍客。同心不減骨肉親。每語見許文章伯。今日時清兩京道。相逢苦覺人情好。昨夜邀歡樂更無。多才依舊能潦[一作傾]倒。

1230 李鄠縣丈人胡馬行

丈人駿馬名胡騮。前年避胡[一作賊]過金牛。回鞭卻走見天子。朝飲漢水暮靈州。自矜胡騮奇絕代。乘出千人萬人愛。一聞說盡急難材。轉益愁向駑駘輩。頭上銳耳批秋竹。脚下高蹄削寒玉。始知神龍別有種。不比俗[一作凡]馬空多肉。洛陽大道時再清。累日喜得俱東行。鳳臆龍[一作麟]鬐[一作麟。一作麟髻。]未易識。側身注目長風生。

1110 義鶻[宋刻諸本皆有行字]

陰崖有蒼[一作二]鷹。養子黑柏顚。白蛇登其巢。吞噬[一作之]恣[一作資]朝餐。雄飛遠求食。雌者鳴辛酸。力強不可制。黃口無[一作寧]半存。其父從西歸[一作來]。翻身入長煙。斯須領健鶻。痛[一作冤]憤[一作憤懣]寄所宣。斗上捩孤影。噭哮[一作無聲]來九天。修鱗脫遠枝。巨顙坼老拳。高空得蹭蹬。短[一作茂]草辭蜿蜒。折尾能一掉[一作擺]。飽[一作飢]腸皆[一作今]已[一作以。一作已皆。]穿。生雖滅衆雛。死亦垂千年。物情有報復。快意貴目前。茲實鷙鳥最。急難心炯[一作皎]然。功成失所往[一作在]。用舍何其賢。近經潏水湄。此事樵夫[一作人]傳。飄蕭覺素髮。凜欲[一作烈。一作若。]衝儒冠。人生許與[一作計有]分。只在[一作亦存]顧盼間。聊爲義鶻行。用[一作永]激壯士肝。

1118 畫鶻行[一作畫雕]

高堂見生[一作老]鶻。颯爽動秋骨。初驚無拘攣[一作卷]。何得立突兀。乃知畫師妙。功[一作巧]刮造化窟。寫作[一作此]神駿姿。充君眼中物。烏鵲滿樛枝。軒然恐其出。側腦看青霄。寧爲衆禽沒。長翮如刀劍。人寰可超越。乾坤空崢嶸。粉墨且蕭瑟。緬思[一作想]雲沙際。自有煙霧質。吾今意何傷。顧步獨紆鬱。

1190 瘦馬行[一作老馬]

東郊瘦[一作老]馬使我傷。骨骼[一作骸]硉兀如堵牆。絆之欲動轉攲側。此豈有意仍騰驤。細看六[一作火]印帶官字。[監牧馬。右膊皆印官字。]衆道三[一作官]軍遺路旁。皮乾剝落雜[一作盡]泥滓。毛暗蕭條連雪霜。去歲奔波逐餘寇。驊騮不慣不得將。士卒多騎內廄馬。惆悵恐是病乘黃。當時歷塊誤一蹶。委棄非汝能[一作難]周防。見人慘澹若哀訴。失主錯莫無晶[一作精]光。天寒遠放雁爲伴[一作侶]。日暮不[一作未]收[一作衣]烏啄瘡。誰家且養願終惠。更試明年春草長。

1280 新安吏[原注。收京後作。雖收兩京。賊猶充斥。錢謙益曰。以下諸詩。皆乾元二年自華州之東都道途所感而作。]

客行新安道。喧呼聞點兵。借問新安吏。縣小更無丁。府帖[一作符]昨夜[一作日]下。次選中男[天寶三載制。百姓年十八為中男。]行。中男絕短小。何以守王城。肥男有母送。瘦男獨伶俜。白水暮東流。青山猶[一作聞]哭聲。莫自使眼枯。收汝淚縱橫。眼枯卽[一作卻]見骨。天地終無情。我軍取[一作至。一作收。]相州。日夕望其平。豈意賊難料。歸軍星散營。[九節度圍鄴日久。軍無統帥。且乏食。史思明自魏來救。戰於安陽。官軍潰。郭子儀斷河陽橋。保東京。]就糧近故壘。練卒依舊京。掘壕不到水。牧馬役亦輕。[此下俱言子儀留守事。]況乃王師順。撫養甚分明。送行勿泣血[一作垂泣]。僕射如父兄。[子儀因潏水之敗。從司徒降右僕射。]

1294 潼關吏[安祿山兵北。哥舒翰請堅守潼關。明皇聽楊國忠言。力趣出兵。翰撫膺慟哭而去。兵至靈寶潰。關遂失守。]

士卒何草草。築城潼關道。大城鐵不如。小城萬丈餘。借問潼關吏。修關[一作築城]還備胡。要我下馬行。爲我指山隅。連雲列戰格。飛鳥不能踰。胡來但自守。豈復憂西都。丈[一作大]人視要處。窄[一作穿]狹容單車。艱難奮長戟。萬[一作千]古用一夫。哀哉桃林戰。百萬化爲魚。請囑防關將。愼勿[一作莫]學哥舒。

1288 石壕吏[陝縣有石壕鎭]

暮投石壕村。有吏夜捉人。[如延切。見烈女頌。]老翁踰牆走。老婦出門看。[一作看門。一作首。]吏呼一何怒。婦啼一何苦。聽婦前致詞。三男鄴城戍。一男附書至[一作到]。二男新戰死。存[一作在]者且[一作是]偸生。死者長已矣。室中更無人。惟[一作所]有乳下孫。有孫[一作孫有]母未去。出入[一作更]無完裙。[一作孫母未便出。見吏無完裙。]老嫗力雖衰。請從吏夜歸。急應河陽役。[李光弼與郭子儀相繼守河陽城。]猶得備晨炊。夜久語聲絕。如聞泣幽咽。天明登前途。獨與老翁別。

1299 新婚別

兔絲附蓬麻。引蔓故[一作固]不長。嫁女與征夫。不如棄路旁。結髮爲妻子。[一作子妻。一作君妻。]席不煖君牀。暮婚晨告別。無乃太怱忙。君行雖[一作旣]不遠。守邊赴[一作戍]河陽。妾身未分明。何以拜姑嫜。父母養我時。日[一作月]夜令我藏。生女有所歸。雞狗[一作犬]亦得[一作相]將。君今[一作生]往死[一作死生]地。沉痛迫中腸。誓欲隨君去[一作往]。形勢反蒼黃。勿爲[一作改]新婚念。努力事戎行。婦人在軍中。兵氣恐不揚。自嗟貧家女。久致[一作致此]羅襦裳。羅襦不復施。對君洗紅妝。仰視百鳥飛。大小必雙翔。人事[一作生]多錯迕。與君永相望。

1308 垂老別

四郊未寧靜。垂老[一作死]不得安。子孫陣亡盡。焉用身獨完。投杖出門去。同行爲辛酸。幸有牙齒存[一作好]。所悲骨髓[一作肉]乾。男兒旣介胄。長揖別上官。老妻臥路啼。歲暮衣裳單。孰知是死別。且復傷其寒。此去必不歸。還聞勸加餐。土門[井陘口名土門。八陘之一。]壁甚堅。杏園[汲縣有杏園鎮。土門、杏園。皆在河北。]度亦難。勢異鄴城下。縱死時猶[一作獨]寬。人生有離合。豈擇衰老[一作盛]端。憶昔少壯日。遲回竟長歎。萬國盡征戍[一作東征]。烽火被岡巒。積屍草木腥。流血川原丹。何鄕爲樂土。安敢尙盤桓。棄絕蓬室居。塌然摧肺肝。

1316 無家別

寂寞天寶後。園廬但蒿藜。我里百[一作萬]餘家。世亂各東西。存者無消息。死者爲[一作委]塵泥。賤子因陣敗。歸來尋舊[一作故]蹊。人[一作久]行見空巷[一作室]。日瘦氣慘悽。但對狐與貍。豎毛怒我啼。四鄰何所有。一二老寡妻。宿鳥戀本枝。安辭且窮棲。方春獨荷鋤。日暮還灌畦。縣吏知我至。召令習鼓鞞。雖從本州役。內顧無所攜。近行止一身。遠去終轉迷。家鄕旣盪盡。遠近理亦齊。永痛長病母。五年委溝谿。生我不得力。終身兩酸嘶。人生無家別。何以爲烝黎。

1330 夏日歎

夏日出東北。陵天經[一作經天陵]中街。[卽中道。黃道所經也。]朱光徹厚地。鬱蒸何由開。上蒼久無雷。無乃號令乖。雨降不濡物。良田起黃埃。飛鳥苦熱死。池魚涸其泥。萬人尙流冗。舉目唯蒿萊。至今大河北。化[一作盡]作虎與豺。浩蕩想幽薊。王師安在哉。對食不能餐。我心殊未諧。眇然貞觀初。難與數子偕。[謂長孫、房、魏之流。]

1334 夏夜歎

永日不可暮。炎蒸毒我[一作中]腸。安得萬里風。飄颻吹我裳。昊天出華月。茂林延疏光。仲夏苦夜短。開軒納微涼。虛明見纖毫。羽蟲亦飛揚。物情無巨細。自適固其常。念彼荷戈士。窮年守邊疆。何由一洗濯。執熱互相望。竟夕擊刁斗。喧聲連萬方。青紫雖被體。不如早還鄕。北城悲笳發。鸛鶴號且翔。況復[一作懷]煩促倦。激烈思時康。

1338 立秋後題

日月不相饒。節序昨夜隔。玄蟬無停號。秋燕已如客。平生獨往願。惆悵年半百。罷官亦由人。何事拘形役。

1610 貽阮隱居[昉]

陳留風俗衰。人物世不數。塞上得阮生。迥繼先父祖。[謂阮籍、咸、孚輩。]貧知靜者性。自[一作白]益毛髮古。車馬入鄰家。蓬蒿翳環堵。清詩近道要。識子[一作字]用心苦。尋我草徑微。褰裳蹋寒雨。更議居遠村。避喧甘猛虎。足明箕潁客。榮貴如糞土。

1340 遣興三首

下馬古戰場。四顧但茫然。風悲浮雲去。黃葉墜[一作墮]我前。朽骨穴螻蟻。又爲蔓草纏。故老行歎息。今人尙開邊。漢虜互勝負[一作失約]。封疆不常全。安得廉恥[一作頗]將。三軍同晏眠。
高秋登塞[一作寒]山。南望馬邑州。降虜東擊胡。壯健盡不留。穹廬莽牢落。上有行雲愁。老弱哭道路。願聞甲兵休。鄴中事反覆[一作何蕭條]。死人積如丘。諸將已茅土。載驅誰與謀。
豐年孰[一作旣。一作亦。]云遲。甘澤不在早。耕田秋雨足。禾黍已映道。春苗九月交。顏色同日老。勸汝衡門士。忽悲尙枯槁。時來展材力。先後無醜好。但訝鹿皮翁。忘機對芳[一作荒。一作芝。]草。

5180 昔遊

昔謁華蓋君。深求洞宮脚。[一作綠袍崑玉脚。]玉[一作人]棺已上天。白日亦寂[一作冥]寞。暮升艮岑[一作峯]頂。巾几猶未卻。弟子四五人。入來淚俱落。余時遊名山。發軔在遠壑。良覿違夙願。含淒向寥廓。林昏罷幽磬。竟夜伏石閣。王喬下天壇。微月映皓鶴。晨溪嚮[一作響]虛駃[一作駛]。歸徑行已昨。豈辭青鞋胝。悵望[一作惆悵]金匕藥。東蒙赴舊隱。尙憶同志樂。休[一作伏]事董先生。[憶昔行所謂衡陽董鍊師也。]於今獨蕭索。胡爲客關塞。道意久衰薄。妻子亦何人。丹砂負前諾。雖悲鬒[一作鬚]髮變。未憂筋力弱。扶[一作杖]藜望清秋。有興入廬霍。

5889 幽人

孤雲亦羣遊。神物有[一作識]所歸。麟[一作靈]鳳在赤霄。何當[一作嘗]一來儀。往與惠荀[一作詢。錢謙益曰。舊注。惠昭、荀玨。惠遠、許詢。俱謬。甫逸詩中有送惠二過東溪詩云。空谷滯斯人。與此詩滄洲意相合。詢或其名也。]輩。中年滄洲期。天高無消息。棄我忽若遺。內懼非道流。幽人見[一作在]瑕疵。洪濤隱語笑[一作笑語]。鼓枻蓬萊池。崔嵬扶桑日。照耀珊瑚枝。風帆倚翠蓋[一作巘]。暮把東皇衣。咽漱元和津。所思煙霞[一作霧]微。知名未足稱。局促商山芝。五湖復浩蕩。歲暮有餘悲。[末懷李泌。時泌隱衡山。]

1349 佳人

絕代有佳人。幽居在空[一作山]谷。自云良家子。零落依草木。關中昔喪敗[一作亂]。兄弟遭殺戮。官高何足論。不得收骨肉。世情惡衰歇。萬事隨轉燭。夫壻輕薄兒。新人已[一作美]如玉。合昏尚知時。鴛鴦不獨宿。但見新人笑。那聞舊人哭。在山泉水清。出山泉水濁。侍婢賣珠回。牽蘿補茅屋。摘花不插髮。[一作髻。一作鬢。]采柏動盈匊[一作握]。天寒翠袖薄。日暮倚修竹。

1481 赤谷西崦人家[赤谷在秦州西南七十里。曹劉戰此。谷水盡赤。故名。]

躋險不自喧。[一作宣。一作安。]出郊已清目。溪回日氣暖。徑轉山田熟。鳥雀依茅茨。藩籬帶松菊。如行武陵暮。欲問桃花[一作源]宿。

1488 西枝村尋置草堂地，夜宿贊公土室二首

出郭眄細岑。披榛得微路。溪行一流水。曲折方屢渡。贊公湯休徒。好靜心迹素。昨枉霞上作。盛論巖中趣。怡然共攜手。恣意同遠步。捫蘿澀先登。陟巘眩反顧。要求陽岡暖。苦陟[一作步。一作涉。]陰嶺沍。惆悵老大藤。沉吟屈蟠樹。卜居意未展。杖策回且暮。曾巓餘落日。早蔓已多露。
天寒鳥已歸。月出人[一作山]更[一作已。一作以。]靜。土室延白光。松門耿疏影。躋攀倦日短。語樂寄夜永。明燃林中薪。暗汲石底[一作泉]井.。大師京國舊。德業天機秉。從來支許遊。興趣江湖迥。數奇謫關塞。道廣存箕潁。何知戎馬間。復接塵事屛。幽尋豈一路。遠色有諸嶺。晨光稍曚曨。更越西南頂。

1498 寄贊上人

一昨陪錫杖。卜鄰南山幽。年侵腰脚衰。未便陰崖秋。重岡北面起。竟日陽光留。茅屋買[一作置]兼土。斯焉心所求。近聞西枝西。有谷杉黍[一作漆。即桼。]稠。亭午頗和暖。石[一作沙]田又足收。當期塞[一作寒]雨乾。宿昔齒疾瘳。裴回虎穴上。面勢龍泓頭。柴荊具茶茗。逕[一作遙]路通林丘。與子成二老。來往亦風流。

1503 太平寺泉眼

招提憑高岡。疏散連草莽。出泉枯柳根。汲引歲月古。石間[一作門]見海眼。天畔縈水府。廣深丈尺間。宴息敢輕侮。青白二小蛇。幽姿可時覩。如絲氣或上。爛熳爲雲雨。山頭到山下。鑿井不盡土。取供十方僧。香美勝牛乳。北風起寒文。弱藻舒[一作勝]翠縷。明涵客衣淨。細蕩林影趣。何當宅下流。餘潤通藥圃。三春濕黃精。一食生毛羽。

1356 夢李白二首[李白臥廬山。永王璘反。迫致之。璘敗。坐繫尋陽獄。長流夜郎。久之。得釋。]

死別已吞聲。生別常惻惻。江南瘴癘地。逐[一作遠]客無消息。故人入我夢。明我長相憶。恐非平生魂。路遠[一作迷]不可測。魂來楓葉[一作林]青。魂[一作夢]返關塞黑。君今在羅網。何以[一作似]有羽翼。落月滿屋梁。猶疑照[一作見]顏色。水深波浪闊。無使蛟龍得。
浮雲終日行。遊子久不至。三夜頻夢君。情親見君意。告歸常局促。苦道來不易。江湖多風波[一作秋多風]。舟楫恐失墜。出門搔白首。若[一作苦]負平生志。冠蓋滿京華。斯人獨顦顇。孰云網恢恢。將老身[一作才]反累。千秋萬歲名。寂寞身後事。

1366 有懷台州鄭十八司戶[虔]

天台隔三江[一作江海]。風浪無晨暮。鄭公縱得歸。老病不識路。昔如水[一作江。一作天。]上鷗。今如[一作爲]罝中兔。性命由他人。悲辛但狂顧。山鬼獨一脚。蝮蛇長如樹。呼號傍孤城。歲月誰與度。從來禦魑魅。多爲[一作被]才名誤。夫子嵇阮流。更被[一作遭]時俗惡。海隅微小吏。眼暗髮垂素。黃帽映[一作鳩杖近]青袍。非供折腰具。平生一杯酒。見我故人遇。相望無所成。乾坤莽回互。

1376,1197 遣興五首
蟄龍三冬臥。老鶴萬里心。昔時賢俊人。未遇猶視今。嵇康不得死[一作且不死]。孔明有知音。又如壠底[一作隴坻]松。用舍在所尋。大哉霜雪幹。歲久爲枯林。
昔者[一作在昔]龐德公。未曾入州府。襄陽耆舊間。處士節獨[一作猶]苦。豈無濟時策[一作術]。終竟[一作歲]畏羅[一作罪]罟。林茂鳥有歸。水深魚知聚。舉家依[一作隱]鹿門。劉表焉得取。
我今日夜憂。諸弟各異方。不知死與生。何況道路長。避寇一分散。飢寒永相望。豈無柴門歸[一作掃]。欲出畏虎狼。仰看雲中雁。禽鳥亦有行。
蓬生非無根。漂蕩隨高風。天寒落萬里。不復歸本叢。客子念故宅。三年門巷空。悵望但烽火。戎車滿關東。生涯能幾何。常在羈旅中。
昔在洛陽時。親友相追攀。送客東郊道。遨遊宿南山。煙塵阻長河。樹羽成皋間。回首載酒地。豈無一日還。丈夫貴壯健。慘戚非朱顏。

1395 遣興五首

朔風飄胡雁。慘澹帶砂礫。長林何蕭蕭。秋草萋更碧。北里富熏天。高樓夜吹笛。焉知南鄰客。九月猶絺綌。
長陵銳頭兒。出獵待明發。騂[一作觪]弓金爪鏑。白馬蹴微雪。未知所馳逐。但見暮光滅。歸來懸兩狼。門戶有旌節。
漆有用而割。膏以明自煎。蘭摧白露下。桂折秋風前。府中羅舊尹。沙道尙依然。赫赫蕭京兆。今爲時所憐。[京兆尹蕭炅與鮮于仲通輩皆爲宰相私人。故云。]
猛虎憑其威。往往遭急縛。雷吼徒咆哮。枝撐已在脚。忽看皮寢處。無復睛閃爍。人有甚於斯。足以勸[一作戒]元惡。
朝逢[一作逆]富家葬。前後皆[一作見]輝光。共指親戚大。緦麻百夫行。送者各有死。不須羨其強。君看束練[一作縛]去。亦得歸山岡。

1390,1376 遣興五首[黃鶴本以我今日夜憂、蓬生非無根、昔在洛陽時三首入地用莫如馬後。]
天用莫如龍。有時繫扶桑。頓轡海徒涌。神人身更長。性命苟不存。英雄徒自強。吞聲勿復道。眞宰意茫茫。
地用莫如馬。無良復誰記。此日千里鳴。追風可君意。君看渥洼種。態與駑駘異。不雜[一作在]蹄齧間。逍遙有能事。
陶潛避俗翁。未必能達道。觀其著詩集。頗亦恨枯槁。達生豈是足。默識蓋不早。有子賢與愚。何其挂懷抱。
賀公雅吳語。在位常清狂。上疏乞骸骨。黃冠歸故鄕。爽氣不可致。斯人今則亡。山陰一茅宇。江[一作淮]海日淒涼。
吾憐孟浩然。裋褐卽長夜。賦詩何必多。往往凌鮑謝。清江空舊魚[一作舊魚美]。春雨餘甘蔗。每望東南雲。令人幾悲吒。

0241 前出塞九首[草堂本。前出塞編入天寶未亂以前在京師作。諸本皆與後出塞同編。前出塞爲徵秦隴之兵赴交河而作。後出塞爲徵東都之兵赴薊門而作也。]

戚戚去故里。悠悠赴交河。公家有程期。亡命嬰禍羅。君已富土境。開邊一何多。棄絕父母恩。吞聲行負戈。
出門日已遠。不受徒旅欺。骨肉恩豈斷。男兒死無時。走馬脫轡頭。手中挑青絲。捷下萬仞[一作丈]岡。俯身試搴旗。
磨刀嗚咽水。水赤刃傷手。欲輕腸斷聲。心緒亂已久。丈夫誓許國。憤惋復何有。功名圖騏驎。戰骨當速朽。
送徒旣有長。遠戍亦有身。生死向前去。不勞吏怒嗔。路逢相識人。附書與六親。哀哉兩決絕。不復同[一作問]苦辛。
迢迢萬餘里。領我赴三軍。軍中異苦樂。主將寧盡聞。隔河見胡騎。倏忽數百羣。我始爲奴僕。[衞青奮於奴僕。]幾時樹功勳。
挽弓當挽強。用箭當用長。射人先射馬。擒賊[一作寇]先擒王。殺人亦有限。列[一作立]國自有疆。苟能制侵陵。豈在多殺傷。
驅馬天雨雪。軍行入高山。逕危抱寒石。指落曾冰間。已去漢月遠。何時築城還。浮雲暮南征。可望不可攀。
單于寇我壘。百里風塵昏。雄劍四五動。彼軍爲我奔。虜其名王歸。繫頸授轅門。潛身備行列。一勝何足論。
從軍十年餘。能無分寸功。衆人貴苟得。欲語羞雷同。中原有鬬爭。況在狄與戎。丈夫四方志。安可辭固[一作困]窮。

0636 後出塞五首

男兒生世間。及壯當封侯。戰伐有功業。焉能守舊丘。召募赴薊門。軍動不可留。千金買馬鞭[一作鞍]。百金裝刀頭。閭里送我行。親戚擁道周。斑白居上列。酒酣進庶羞。少年別有贈。含笑看吳鉤。
朝進東門營[一作營門]。暮上河陽橋。落日照大旗。馬鳴風蕭蕭。平沙列萬幕。部伍各見招。中天懸明月。令嚴夜寂寥。悲笳數聲動。壯士慘不驕。借問大將誰。[天寶二年。祿山入朝。進驃騎大將軍。]恐是霍嫖姚。
古人重守邊。今人[一作日]重高勳。豈知英雄主。出師亙[一作直]長雲。六合已一家。四夷且孤軍。遂使貔[一作螭]虎[一作武]士。奮身勇所聞。拔劍擊大荒。日收胡馬羣。誓開玄冥北。持以奉吾君。
獻凱日繼踵。兩蕃靜無虞。漁陽豪俠地。擊鼓吹笙竽。雲帆轉遼海。稉稻來東吳。越羅與楚練。照耀輿臺軀。主將位益崇。氣驕凌上都。邊人不敢議。議者死路衢。[初。祿山逆節漸露。有言其反者。明皇輒縛送之。遂無敢言者。]
我本良家子。出師亦多門。將驕益愁思。身貴不足論。躍馬二十年。恐辜明主恩。坐見幽州騎。長驅河洛昏。中夜間道歸。故里但空村。惡名幸脫免。窮老無兒孫。

1694 別贊上人

百川日東流。客去亦不息。我生苦[一作若]漂蕩。何時有終極。贊公釋門老。放逐來上國。還爲世塵嬰。頗帶憔悴色。楊枝晨在手。豆子雨[一作兩]已熟。是身如浮雲。安可限南北。異縣逢舊友[一作交]。初忻寫胸臆。天長關塞寒[一作遠]。歲暮飢凍[一作寒]逼。野風吹征衣。欲別向曛[一作昏]黑。馬嘶[一作鳴]思故櫪。歸鳥盡斂翼。古來聚散地。宿昔長荊棘。相看俱衰年。出處各努力。

1801 萬丈潭[原注。同谷縣作。潭在縣東南七里。一本此詩編入七歌後。發同谷縣前。]

青溪合[一作含]冥莫。神物有顯晦。龍依積水蟠。窟壓萬丈內。跼步凌垠堮[一作鄂]。側身下煙靄。前臨洪濤寬。卻立蒼石大。山色[一作危]一徑盡。崖[一作岸]絕兩壁對。削成根虛無。倒影垂澹瀩。[一作對。一作賴。]黑如[一作爲。一作知。]灣澴底。清見光炯碎。孤雲[一作峯]倒來深。飛鳥不在外。高蘿成帷[一作帳]幄。寒木累[一作壘。一作疊。]旌旆。遠川曲通流。嵌竇潛洩瀨。造幽無人境。發興自我輩。告歸遺恨多。將老斯遊最。閉藏修鱗蟄。出入巨石[一作爪]礙。何事[一作當]暑[一作炎]天過。快意風雨[一作雲]會。

1810 兩當縣吳十侍御江上宅[兩當水出大散嶺。西南流入故道川。縣以水名。吳侍御名郁。以言事被謫。家居兩當。]

寒城朝煙澹。山谷落葉赤。陰風千里來。吹汝江上宅。鵾雞號枉渚。日色傍阡陌。借問持斧翁。幾年長沙客。哀哀失木狖。矯矯避弓翮。亦知故鄕樂。未敢思夙昔。昔在鳳翔都。共通金閨[一作門]籍。天子猶蒙塵。東郊暗長戟。兵家忌間諜。此輩常接跡。臺中領舉劾。君必愼剖析。不忍殺無辜。所以分白黑。上官權許與。失意見遷斥。仲尼甘旅人。向子識損益。朝廷非不知。閉口休歎息。[一本仲尼一聯在朝廷一聯下。]余時忝諍臣。丹陛實咫尺。相看受狼狽。至死難塞責。行邁心多違。出門無與適。於公負明義。惆悵頭更白。

1699 發秦州[原注。乾元二年。自秦州赴同谷縣紀行。]

我衰更懶拙。生事不自謀。無食問樂土。無衣思南州。漢源十月交。天氣涼如[一作如涼]秋。草木未黃落。況聞山水[一作東]幽。栗亭[同谷有栗亭鎭]名更佳。下有良田疇。充腸多薯蕷。崖蜜亦易求。密竹復冬筍。清池可方舟。雖傷[一作云]旅寓遠。庶遂平生遊。此邦俯要衝。實恐人事稠。應接非本性。登臨未銷憂。谿谷無異石[一作名]。塞田始微收。豈復慰老夫[一作大]。惘[一作炯]然難久留。日色隱孤戍。烏啼滿城頭。中宵驅車去。飲馬寒塘流。磊落星月高。蒼茫雲霧浮。大哉乾坤內。吾道長悠悠。

1707 赤谷

天寒霜雪繁。遊子有所之。豈但歲月暮。重來未有[一作亦未]期。晨發赤谷亭。險艱[一作難]方自茲。亂石無改轍。我車已載脂。山深苦多風。落日童穉飢。悄然村墟迥。煙火何由追。貧病轉零落[一作飄零]。故鄕不可思。常恐死道路。永爲高人嗤。

1711 鐵堂峽[鐵堂山在天水縣東五里。峽有鐵堂莊。]

山風吹遊子。縹緲乘險絕。峽形藏堂隍。壁色立積[一作精]鐵。徑摩穹蒼蟠。石與厚地裂。修纖無垠[一作限]竹。嵌空[一作孔]太始雪。威遲哀壑底。徒旅慘不悅。[一作徒懷松柏悅。]水寒長冰橫。我馬骨正折。生涯抵弧矢。盜賊殊未滅。飄蓬踰三年。回首肝肺熱。

1717 鹽井[鹽井在成州長道縣。有鹽官故城。]

﻿鹵[鹽池也]中草木白。青[一作直]者官[一作青]鹽煙。官作旣有程。煮鹽煙在川。汲井歲榾榾[一作搰搰]。出車日連連。自公斗三百。轉致斛六千。君子愼止足。小人苦喧闐。我何良歎嗟。物理固自[一作亦固]然。

1722 寒硤

行邁日悄悄。山谷勢多端。雲門轉絕岸。積阻霾天寒。寒硤不可度。我實[一作貧]衣裳單。況當仲冬交。泝沿增波瀾。野人尋煙語。行子傍水餐。此生免荷殳。未敢辭路難。

1727 法鏡寺

身危適他州。勉強終勞苦。神傷山行深。愁破崖寺古。嬋娟碧鮮[一作蘚]淨。蕭摵寒籜聚。回回[一作洄洄]山[一作石]根水。冉冉松上雨。洩雲蒙清晨。初日翳復吐。朱甍半光炯。戶牖粲可數。拄[一作枉]策忘前期。出蘿已亭午。冥冥子規叫。微徑不復[一作敢]取。

1733 青陽峽

塞外苦厭山。南行道[一作登路]彌惡。岡巒相經亙。雲水氣參錯。林迥硤角來。天窄[一作穿]壁面削。磎西五里石。奮怒向我落。仰看日車側。俯恐坤軸弱。魑魅嘯有[一作有任]風。霜霰浩漠漠。昨憶[一作憶昨]踰隴坂。高秋視吳岳。[肅宗在鳳翔。改汧陽縣吳山為西岳。]東笑蓮華卑。北知崆峒薄。超然侔壯觀。已謂殷[一作隱]寥廓。突兀猶趁人。及茲歎[一作谷]冥莫[一作漠]。

1740 龍門鎭[龍門鎭在成縣東。後改府城鎭。]

細泉兼輕冰。沮洳棧道濕。不辭辛苦行。迫[一作迨]此短景急。石門雪雲[一作雲雷]隘[一作溢]。古鎭峯巒集。旌竿暮慘澹。風水白刃澀。胡馬屯成皋。防虞此何及。[言安史兵屯成皋。而置戍於此。道里遙遠不相及。]嗟爾遠戍人。山寒夜中泣。

1744 石龕

熊羆哮我東。虎豹號我西。我後鬼長嘯。我前狨又啼。天寒昏無日。山遠道路迷。驅車石龕下。仲冬見虹蜺。伐竹[一作木]者誰子。悲歌上[一作抱]雲梯。爲官采美箭。五歲供梁齊。苦云直簳[一作笴]盡。無以充[一作應]提攜。奈何漁陽騎。颯颯驚烝黎。

1750 積草嶺[原注。同谷縣界。]

連峯積長陰。白日遞隱見。颼颼林響交。慘慘石狀變。山分[一作外]積草嶺。路異明[一作鳴]水縣。旅泊吾道窮[一作東]。衰年歲時倦。卜居尙百里。休駕投諸彥。邑有佳主人。情如已會面。來書語絕妙。遠客驚深眷。食蕨不願[一作厭]餘。茅茨眼中見。

1755 泥功[一作公]山[貞元五年。於同谷西境泥公山權置行成州。]

朝行青泥上。暮在青泥中。[青泥嶺在興州。]泥濘[一作穽]非一時。版築勞人功。不畏道途[一作路]永。乃[一作反]將[一作及此]汩沒同。白馬爲鐵驪。小兒成老翁。哀猿[一作猱]透卻墜。死鹿力所窮。寄語北來人。後來莫怱怱。

1759 鳳凰臺[原注。山峻不至高頂。方輿勝覽。鳳皇臺在同谷縣東南十里。二石如闕。漢有鳳皇來棲。故名。]

亭亭鳳凰臺。北對西康州。[武德初置。]西伯今寂寞。鳳聲亦悠悠。山峻路絕蹤。石林氣高浮。安得萬丈梯。爲君上[一作居]上頭。恐有無母雛。飢寒日啾[一作啁]啾。我能剖心出[一作血]。飲啄慰孤愁。心以當竹實。炯然無[一作忘]外求。血以當醴泉。豈徒比清流。所貴[一作重]王者瑞。敢辭微命休。坐看綵翮長[一作舉]。舉[一作縱]意八極周。自天銜瑞圖[一作圖讖]。飛下十二樓。圖以奉[一作獻]至尊。鳳以垂鴻猷。再光中興業。一洗蒼生憂。深衷正[一作止]爲此。羣盜何淹留。

1770 乾元中寓居同谷縣作歌七首

有客有客字子美。白頭亂[一作短]髮垂過[一作兩]耳。歲拾橡栗隨狙公。天寒日暮山谷裏。中原無書[一作主]歸不得。手脚凍皴皮肉死。嗚呼一歌兮歌已[一作獨]哀。悲風爲我從天[一作東]來。
長鑱長鑱白木柄。我生托子以爲命。黃精[一作獨]無苗山雪盛。短衣數挽不掩脛。此時與子空[一作同]歸來。男呻女吟四壁靜。嗚呼二歌兮歌始放。鄰[一作閭]里爲我色惆悵。
有弟有弟在遠[一作各一]方。三人各瘦何人強。生別展轉不相見。胡塵暗天道路長。東飛鴐鵝後鶖鶬。安得送我置汝旁。嗚呼三歌兮歌三發。汝歸何處收[一作取]兄骨。
有妹有妹在鍾離。良人早歿諸孤癡。長淮浪高蛟龍怒。十年不見來何時[一作遲]。扁舟欲往箭滿眼。杳杳南國多旌旗。嗚呼四歌兮歌四奏。林猿[一作竹林猿]爲我啼清晝。
四山多風溪水急。寒雨[一作風]颯颯枯樹[一作樹枝]濕。黃蒿古城雲不開。白[一作玄]狐跳梁黃狐立。我生何爲在窮谷。中夜起坐萬感集。嗚呼五歌兮歌正長。魂招不來歸故鄕。
南有龍兮在山湫。古木巃嵸枝相樛。木葉黃落龍正蟄。蝮蛇東來水上游。我行怪此安[一作寒]敢出。拔劍欲斬且復休。嗚呼六歌兮歌思[一作怨遲]遲。溪壑爲我回春姿。
男兒生不成名身已老。三[一作十]年飢走荒山道。長安卿相多少年。富貴應須致身早。山中儒生舊相識。但話宿昔傷懷抱。嗚呼七歌兮悄終曲。仰視皇天白日速。

1821 發同谷縣[原注。乾元二年十二月一日。自隴右赴劍南紀行。]

賢有不黔突。聖有不煖席。況我飢愚人[一作夫]。焉能尙安宅。始來茲山中。休駕喜[一作嘉]地僻。奈何迫物累。一歲四行役。[夏發華州。冬離秦州。十一月至成州。十二月發同谷。]忡忡去絕境。杳杳更遠適。停驂龍潭雲。回首白[一作虎]崖石。臨岐別數子。握手淚再滴。交情無舊深。[一作雖無舊深知。一作雖舊情深知。]窮老多慘慼。平生懶拙意。偶値棲遁跡。去住與願違。仰慚林間翮。

1828 木皮嶺[嶺在同谷、河池二縣間。黃巢亂。王鐸置關於此。以扼秦隴。路極險阻。]

首[去聲]路栗亭西。尙想鳳皇村。季冬攜童穉。辛苦赴蜀門。南登木皮嶺。艱險不易論。汗流被我體。祁寒爲之暄。遠岫[一作峘]爭輔佐。千巖自崩奔。始知五岳外。別[一作更]有[一作見]他山尊。仰干[一作看]塞大明。俯入裂厚坤。再聞虎豹鬬。屢跼風水昏。高有廢閣道。摧折如短[一作斷]轅。下有冬青林。石上走長根。西崖特秀發。煥若靈芝繁。潤聚金碧氣。清無沙土痕。憶觀崑崙圖[一作墟]。目擊懸圃存。對此欲何適。默傷垂老魂。

1835 白沙渡[屬劍州]

畏途隨長江。[卽嘉陵江。]渡口下絕岸。差池上舟楫。杳窕入雲漢。天寒荒野外。日暮中流半。我馬向北嘶。山猿飲相喚。水清石礧礧。沙白灘漫漫。迥[一作翛]然洗愁辛。多病一疏散。高壁抵嶔崟[一作岑]。洪濤越凌亂。臨風獨回首。攬轡復三歎。

1840 水會[一作回]渡

山行有常程。中夜尙未安。微月沒已久。崖傾路何難。大江動[一作當]我前。洶若溟渤寬。篙師暗理楫。歌笑輕波瀾。霜濃木石滑。風急[一作烈。一作冽。]手足寒。入舟已千憂。陟巘仍萬盤。迥[一作迴]眺[一作出]積水[一作石]外。始知衆星乾。遠遊令人瘦。衰疾慚加餐。

1846 飛仙閣[飛仙嶺在略陽東南。徐佐卿化鶴於此。故名。上有閣道百間。總名連雲棧。]

土[一作出]門山行窄。微徑緣[一作徑微上]秋毫。棧雲闌干峻。梯石結搆牢。萬壑攲疏林[一作竹]。積陰帶奔濤。寒日外澹泊。長風中怒號。歇鞍在地底。始覺所歷高。往來雜坐臥。人馬同疲勞。浮生有定分。飢飽豈可逃。歎息謂妻子。我何隨汝[一作爾]曹。

1853 五盤[七盤嶺在廣元縣北。一名五盤。棧道盤曲有五重。]

五盤雖云險。山色佳有餘。仰凌棧道[一作閣]細。俯映江木疏。地僻無網罟。水清反多魚。好鳥不妄飛。野人半巢居。喜見淳樸俗。坦然心神舒。東郊尙格鬬。巨[一作臣]猾何時除。故鄕有弟妹。流落隨丘墟。成都萬事好[一作在]。豈若歸吾廬。

1857 龍門閣[龍門山在利州綿谷縣東北八十里。一名葱嶺。有石穴。高數十丈。故號龍門。他閣雖險。尙附山腰微徑可緣。此獨石壁斗立。虛鑿石孔。架木為道。尤險絕。]

清江下龍門。絕壁無尺土。長風駕高[一作白]浪。浩浩自太古。危途中縈盤[一作縈盤道]。仰望垂線縷。滑石攲誰鑿。浮梁裊相拄。目眩隕雜花。頭風吹過[一作過飛]雨。百年不敢料。一墜那得取。飽聞[一作知]經瞿塘。足見度大庾。終身歷艱險。恐懼從此數。

1863 石櫃閣[石闌橋在綿谷縣北一里。自城北至大安軍界。營闌橋閣。共一萬五千三百一十六間。最著者石櫃、龍門。]

季冬[一作冬季]日已長。山晚半天赤。蜀道多早[一作草]花。江間饒奇石。石櫃曾波上。臨虛蕩高壁。清暉回羣鷗。暝色帶遠客。羈棲負幽意。感歎向絕跡。信甘孱懦嬰。不獨凍餒迫。優游謝康樂。放浪陶彭澤。吾衰未自安[一作由]。謝爾性所[一作有]適。

1868 桔柏渡[在昭化縣]

青冥寒江渡。駕竹爲長橋。竿濕煙[一作竹竿濕]漠漠。江永[一作水]風蕭蕭。連笮動嫋娜。征衣颯飄颻。急流鴇鷁散。絕岸黿鼉驕。西轅自茲異。東逝不可要。高通荊門路。闊會滄海潮。孤光隱顧眄。遊子悵寂寥。無以洗心胸。前登但山椒。

1873 劍門[大劍、小劍二山。在劍州北二十五里。全蜀外戶。兩崖陡闢如門。有閣道三十里。]

惟天有設險。劍門[一作閣]天下壯。連山抱西南。石角皆北向。兩崖崇墉倚。刻畫城郭狀。一夫怒臨關[一作門]。百萬未可傍[一作仰]。珠玉[一作玉帛]走中原。岷峨氣悽愴。三皇五帝前。雞犬各[一作莫]相[一作自]放。後王尙柔遠。職貢道已喪。至今英雄人。高視見霸王。幷吞與割據。極力不相讓。吾將罪眞宰。意欲鏟疊嶂。恐此復偶然。臨風默[一作黯]惆悵。

1885 鹿頭山[山上有關。在德陽縣治北。]

鹿頭何亭亭。是日慰飢渴。連山西南斷。俯見千里豁。遊子出京華[一作咸京]。劍門不可越。及茲險阻盡。始喜原野闊。殊方昔三分。霸氣曾間發。天下今一家。雲端失雙闕。悠然想揚馬。繼起名硉兀。有文[一作才]令人傷。何處埋爾骨。紆餘脂膏地。慘澹豪俠窟。仗鉞非老臣。宣風豈專達。冀公[裴冕封冀國公。拜成都尹。]柱石姿。論道邦國活。斯人亦何幸。公鎭踰歲月。

1892 成都府

翳翳桑榆日。照我征衣裳。我行山川異。忽在天一方。但逢新人民。未卜見故鄕。大江東流去[一作從東來]。游子去日[一作日月]長。曾城塡華屋。季冬樹木蒼。喧然名都會。吹簫間[一作奏]笙簧。信美無與適。側身望川梁。鳥雀夜各歸。中原杳茫茫。初月出不高。衆星尙爭光。自古有羈旅。我何苦哀傷。

1982 石筍行[石筍在成都西門外。二株雙蹲。一南一北。陸游曰。其狀不類筍。乃累石爲之。]

君不見益州城西門。陌[一作街]上石筍雙高蹲。古來[一作老。一作遠。]相傳是海眼。苔蘚蝕[一作食]盡波濤痕。雨多[一作來]往往得瑟瑟。[石筍街乃眞珠樓基。昔胡人立大秦寺。其門十間。悉以珠玉貫之爲簾。後摧毀。故多瑟瑟。乃碧珠也。]此事恍惚難明論。恐是昔時卿相墓[一作冢]。立石爲表今仍存。惜哉俗態好蒙蔽。亦如小臣媚至尊。政化錯迕失大體。坐看傾危受厚恩。嗟爾石筍擅虛名。後來未識猶駿奔。安得壯士擲天外。使人不疑見本根。

1988 石犀行[李冰作石犀五頭以厭水精。穿石犀溪於江南。名犀牛里。]

君不見秦時蜀太守。刻石立作三[當作五]犀牛。自古雖有厭勝法。天生江水向[一作須]東流。蜀人矜誇一千載。汎溢不近張儀樓。[卽宣明門樓。]今年灌口[一作注]損戶口。此事或恐爲神羞。終藉[一作修築]堤防出衆力。高擁木石當清秋。先王作法皆正道。鬼怪何得參人謀。嗟爾三[當作五]犀不經濟。缺訛只與長川逝。但見元氣常[一作相]調和。自免洪濤恣凋瘵。安得壯士[一作作者]提天綱。再平水土犀奔[一作蒼]茫。

1989 杜鵑行

君不見昔日蜀天子。化作杜鵑似老烏。寄巢生子不自啄。羣鳥至今與[爲一作]哺雛。雖同君臣有舊禮。骨肉滿眼身羈孤。業工竄伏深樹裏[一作頭]。四月五月偏號呼。其聲哀痛口流血。所訴何事常區區。爾豈[一作惟]摧殘始[一作如]發憤。羞帶羽翮傷形愚。蒼天變化誰料得。萬事反覆何所無。萬事反覆何所無。豈憶當殿羣臣趨。[上元元年七月。明皇遷居西內。高力士流巫州。置如仙媛於歸州。玉眞公主出居玉眞觀。明皇不懌。因不茹葷。辟穀。寖以成疾。詩云。骨肉滿眼身羇孤。蓋謂此也。]

2052 贈蜀僧閭丘師兄[原注。太常博士均之孫。成都人。]

大師銅梁秀。籍籍名家孫。嗚呼先博士。炳靈精氣奔。惟[一作往]昔武皇后。臨軒御乾坤。多士盡儒冠。墨客藹雲屯。當時上紫殿。不獨卿相尊。世傳閭丘筆。[六朝以有韻者為文。無韻者為筆。所謂閭丘筆也。或改筆爲字。謂杜審言以詩。閭丘均以字。同侍武后者。誤。]峻極逾[一作侔]崑崙。鳳藏丹霄暮[一作穴]。龍去[一作出]白水渾。青熒雪嶺東。碑碣舊製存。斯文散都邑。高價越璵璠。晚看作者意。妙絕與誰論。吾祖詩冠古。同年蒙主恩。豫章夾日月。歲久空深根。小子思疏闊。豈能達詞門。窮愁[一作秋]一揮淚。相遇卽諸昆。我住錦官城。兄居祇樹園。地近慰旅愁。往來當丘樊。天涯歇滯雨。稉稻臥不翻。漂然薄遊倦。始[一作如]與道侶[一作旅]敦。景晏步修廊。而無車馬喧。夜闌接軟語。[一作夜言詞柔軟。]落月如金盆。漠漠世界黑。[一作空。一作穴。]驅車爭奪繁。惟有摩尼珠。可照濁水源。

2031 泛溪

落景下高堂。進舟泛回溪。誰謂築居小。未盡喬木西。遠郊信荒僻。秋色有餘淒。練練峯上雪。纖纖雲表霓。童戲左右岸。[一云童兒戲左右]罟弋畢提攜。翻倒荷芰亂。指揮徑路迷。得魚已割[一作劇]鱗。采藕不洗泥。人情逐鮮美。物賤事已[一作迹]睽。吾村靄暝姿。異舍雞亦棲。蕭條欲何適。出處無可齊。衣上見新月。霜中登故畦。濁醪自初熟。東城多鼓鼙。

1998 題壁畫馬歌[一作題壁上韋偃畫歌。偃。京兆人。善畫馬。名畫記作鶠。]

韋侯別我有所適。知我憐君[一作渠]畫無敵。戲[一作試]拈禿筆掃驊騮。欻見騏驎出東壁。一匹齕草一匹嘶。坐看千里當霜蹄。時危安得眞致此。與人同生亦同死。

2001 戲題畫山水圖歌[一本題下有王宰二字。宰。蜀人。善畫玲瓏嵌空山水。]

十日畫一水。五日畫一石。能事不受相促迫。王宰始肯留眞跡。壯哉崑崙方壺[一作丈]圖。掛君高堂之素壁。巴陵洞庭日本東。赤[一作南]岸水與銀河通。中有雲氣隨飛龍。舟人漁子入浦漵。山木盡亞[一作帶]洪濤風。尤工遠勢古莫比。咫尺應須論[一作千。一作行。]萬里。焉得幷州快剪刀。翦取吳松半江水。

1079 題李尊師松樹障子歌

老夫清晨梳白頭。玄都道士來相訪。握髮[一作手]呼兒延入戶。手提新畫青松障。障子松林靜杳冥。憑軒忽若無丹青。陰崖卻承[一作成]霜雪[一作露。一作霧。]幹。偃蓋反走虯龍形。老夫平生好奇古。對此興與精靈聚。已知仙客意相親。更覺良工心獨苦。松下丈人巾屨同。偶坐似[一作自]是商[一作南]山翁。悵望[一作惆悵]聊歌紫芝曲。時危慘澹來悲風。

2008 戲爲雙松圖歌[韋偃畫]

天下幾人畫古松[一作樹]。畢宏[宏。天寶中御史。善畫松。]已老韋偃少。絕筆長風起纖末。滿堂動色嗟神妙。兩株慘裂苔蘚皮。屈鐵交錯回高枝。白摧朽骨龍虎死。黑入太陰雷雨垂[一作隨]。松根胡僧憩寂寞。龐眉皓首無住著。偏袒右肩露雙脚。葉裏松子僧前落。韋侯韋侯數相見。我有一匹好東[一作素。一作束。]絹。重之不減錦繡段。已令拂拭光凌亂。請公放筆爲直幹。

0262 投簡成華兩縣諸子[舊注。爲成都、華原。兩縣附郭爲次赤。一云咸陽、華原。成乃咸之誤。]

赤縣官曹擁材傑。軟裘快馬當冰雪。長安[一作夜]苦寒誰獨悲。杜陵野老骨欲折。南山豆苗早荒穢。青門瓜地新凍裂。鄕里兒童項領成。朝廷故舊禮數絕。自然棄擲與時異。況乃疏頑臨事拙。飢臥動卽向一旬。敝裘[一作衣]何啻聯百結。君不見空牆日色晚。此老無聲淚垂血。

2326 徐卿二子歌

君不見徐卿二子生絕奇。感應吉夢相追隨。孔子釋氏親抱送。並是天上麒麟兒。大兒九齡色清澈。秋水爲神玉爲骨。小兒五歲氣食牛。滿堂賓客皆回頭。吾知徐公百不憂。積善衮衮生公侯。丈夫生兒有如此二雛者。名位豈肯卑微休。[一作異時名位豈肯卑微休。]

2358 病柏

有柏生崇岡。童童狀車[一作青]蓋。偃蹙[一作蹇]龍虎姿。主當風雲會。神明依正直。故老多再拜。豈知千年根。中路顏色壞。出非不得地。蟠據亦高大。歲寒忽無憑[一作用]。日夜柯葉改[一作碎]。丹鳳領九雛。哀鳴翔其外。鴟鴞志意滿。養子穿穴[一作窟]內。客從何鄕來。佇立久吁怪。靜求元精[一云無根]理。浩蕩難倚賴。

2364 病橘

羣[一作伊]橘少生意。雖多亦奚爲。惜哉結實小[一作少]。酸澀如棠梨。剖[一作割]之盡蠹蟲[一作蝕]。采掇爽其[一作所]宜。紛然不適口。豈只存其皮。蕭蕭半死葉。未忍[一作怱怱]別故枝。玄冬霜雪積。況乃回風吹。嘗聞蓬萊殿。羅列瀟湘姿。此物歲不稔。玉食失[一作少]光輝。寇盜尙憑陵。當君減膳時。汝病是天意。吾諗[一作愁。一作敢。]罪有司。憶昔南[一作聞]海使。奔騰獻荔支。百馬死山谷。到今耆舊悲。

2371 枯椶

蜀門多椶[一作栟]櫚。高者十八九。其皮割剝甚。雖衆亦易朽。徒布[一作有]如雲葉。青黃歲寒後。交橫集斧斤。凋喪先蒲柳。傷時苦軍乏。一物官盡取。嗟爾江漢人。生成復何有。有同枯椶木。使我沉歎久。死者卽已休。生者何[一作能]自守。啾啾黃雀啅[一作啄]。側見寒蓬走。念爾形影乾[一作枯形影]。摧殘沒藜莠。

2377 枯柟

楩柟枯崢嶸。鄕黨皆莫記。不知幾百歲。慘慘無生意。上枝摩皇[一作蒼]天。下根蟠厚地。巨圍雷霆坼[一作折]。萬孔蟲蟻萃。凍雨落流膠。衝風奪佳氣。白鵠遂不來。天雞爲愁思。猶含棟梁具。無復霄漢[一作雲霄]志。良工古昔少。識者出涕淚。種榆水中央。成長何容易。截承金露盤。褭褭不自畏。

2516 麗春

百草競春華。麗春應最勝。少須好顏色。多漫枝條剩。紛紛桃李枝。處處總能移。如何此貴重。卻怕有人知。

2393 丈人山[山在青城縣北。黃帝封青城山為五岳丈人。]

自爲青城客。不唾[古詩。千里不唾井。]青城地。爲愛丈人山。丹梯近幽意。丈人祠西佳氣濃。緣雲擬住最高峯。掃除白髮黃精在。君看他時冰雪容。

2353 百憂集行[王筠詩。百憂俱集斷人腸。]

憶年[一作昔]十五心尙孩。健如黃犢走復來。庭前八月梨棗熟。一日上樹能千回。卽今倏忽已五[一作年纔五六]十。坐臥只多少行立。強將笑語供主人。悲見生涯百憂集。入門依舊四壁空。老妻覩我顏色同。癡兒未知父子禮。叫怒索飯啼門東。[庖廚之門在東。]

2329 戲作花卿歌[上元二年。梓州刺史段子璋反。襲東川節度使李奐於綿州。自稱梁王。改元。成都尹崔光遠率將花驚定攻拔之。斬子璋。奐得復位。]

成都猛將有花卿。學語小兒知姓名。用如快鶻風火生。見賊唯多身始輕。綿州副使著柘[一作赭]黃。我卿掃除卽日平。子章[一作璋]髑髏血模糊。手提擲還崔大夫。李侯重有此節度。人道我卿絕世[一作代]無。旣稱絕世無。天子何不喚取守京都。

2460 入奏行贈西山檢察使竇侍御[錢謙益曰。明皇自蜀還。於綿、益二州各置一節度使。百姓勞敝。高適爲蜀州刺史。請罷東川以一劍南。甫爲王進論巴蜀情形表。亦與適合。此行入奏疑謂此。]

竇侍御。驥之子。鳳之雛。年未三十忠義俱。骨鯁絕代無。炯如一段清冰出萬壑。置在迎風寒露[一作露寒]之玉壺。蔗漿歸廚金盌凍。洗滌煩熱足以寧君軀。政[一作整]用疏通合典則。戚聯豪貴耽文儒。兵革[一作甲兵]未息人未蘇。天子亦念西南隅。吐蕃憑陵氣頗粗。竇氏檢察應時須[一作才能俱]。運糧繩橋壯士喜。斬木火井窮[一作寒]猿呼。八州刺史思一戰。三城守邊卻可圖。[劍南西川節度統松、維、恭、蓬、雅、黎、姚、悉八州。姚、維、松三州。當吐蕃衝要。一云。彭州有三守捉城。又有七盤、安遠、龍溪三城。皆在茂州界上也。]此行入奏計未小。密奉聖旨恩宜[一作應]殊。繡衣春當[一作飄飄]霄漢立。綵服日向[一作粲粲]庭闈趨。[一本此下有開濟人所仰。飛騰正時須。]省郎京尹必俯拾[一作相付]。江花未落還成都。江花未落還成都。肯訪浣花老翁無。[一作公來肯訪浣花老。]爲君酤[一作酣]酒滿眼酤。[二句一云攜酒肯訪浣花老。爲君著衫捋髭鬚。]與奴白飯馬青芻。[一本無此句。]

2339 柟[一作高]樹爲風雨所拔歎

倚江柟樹草堂前。故[一作古]老相傳二百年。誅茅卜居總爲此。五月髣髴聞寒蟬。東南飄風動地至。江翻石走流雲氣。幹[一作斡]排雷雨猶力爭。根斷泉源豈天意。滄波[一作蒼茫]老樹性所愛。浦上童童一青[一作蒼茫]蓋。野客頻留懼雪霜。行人不過聽竽籟。虎倒龍顚委榛棘。淚痕血點垂胸臆。我有新詩何處吟。草堂自此無顏色。

2345 茅屋爲秋風所破歌

八月秋高風怒號。卷我屋上三重茅。茅飛度江灑[一作滿]江郊。高者掛罥長林梢。下者飄轉沉塘[一作堂]坳。南村羣童欺我老無力。忍能對面爲盜賊。公然抱茅入竹去。脣焦口燥呼不得。歸來倚杖自歎息。俄頃風定雲墨色。秋天漠漠向昏黑。布衾多年冷似[一作象]鐵。嬌兒惡臥踏裏裂。牀牀[一作頭]屋漏無乾處。雨脚如麻未斷絕。自經喪亂少睡眠。長夜霑濕何由徹。安得廣廈千萬間。大庇天下寒士俱歡顏。風雨不動安如山。嗚呼。何時眼前突兀見此屋。吾廬獨破[一作壞]受凍死[一作意]亦足。

2594 大雨

西蜀冬不雪。春農尙嗷嗷。上天回哀眷。朱[一作清]夏雲鬱陶。執熱乃沸鼎。纖絺成縕袍。風雷颯萬里。霈澤施蓬蒿。敢辭茅葦漏。已喜黍豆高。三日無行人。二[一作大]江聲怒號。流惡邑里清。矧茲遠江皋。荒庭步鸛鶴。隱几望波濤。沉痾聚藥餌。頓忘所進勞。則知潤物功。可以貸不毛。陰色靜隴畝。勸耕自官曹。四鄰耒耜出[一作出耒耜]。何必吾家操。

2598 溪漲

當時浣花橋。溪水纔尺餘。白石[一作日]明可把。水中有行車。秋夏忽泛溢。豈惟[一作伊]入吾廬。蛟龍亦狼狽。況是鼈與魚。茲晨已半落。歸路跬步疏。馬嘶未敢動。前有深塡[一作澱]淤。青青屋東麻。散亂牀上書。不意[一作知]遠山雨。夜來復何如。我遊都市間[一作所]。晚憩必村墟。乃知久行客。終日思其居。

2591 戲贈友二首

元年建巳月。[是月代宗改元。復以建巳月爲四月。]郎有焦校書。自誇足膂力。能騎生馬駒。一朝被馬踏。脣裂版齒無。壯心不肯已。欲得東擒胡。
元年建巳月。官有王司直。馬驚折左臂。骨折面如墨。駑駘漫[一作慢]深[一作染]泥。何不避雨色。勸君休歎恨。未必不爲福。

2552 遭田父泥飲美嚴中丞

步屧隨春風。村村自花柳。田翁逼社日。邀我嘗春酒。酒酣誇新尹。畜眼未見有。回頭指大男。渠是弓弩手。名在飛騎籍。長番歲時久。前日放營農。辛苦救衰朽。差科死則已。誓不舉家走。今年大作社。拾遺能住否。叫婦開大甁。盆中爲吾取。感此氣揚揚。須知風化首。語多雖雜亂。說尹終在口。朝來偶然出。自卯將及酉。久客惜人情。如何拒鄰叟。高聲索果栗。欲起時被肘。指揮過無禮。未覺村野醜。月出遮我留。仍嗔問升斗。

2846 喜雨

春旱天地昏。日色赤如血。農事都已[一作未]休。兵戈況騷屑。巴人困軍須。慟哭厚土熱。滄江夜來雨。眞宰罪一雪。穀根小[一作少]蘇息。沴氣終不滅。何由見寧歲。解我憂思結。崢嶸羣[一作東]山雲。交會未斷絕。安得鞭雷公。滂沱洗吳越。[原注。時聞浙右多盜。]

2743 漁陽

漁陽突騎猶精銳。赫赫雍王都[一作前]節制。猛將飄然恐後時。本朝不入非高計。祿山北築雄武城。舊防敗走歸其營。繫書請問燕耆舊。今日何須十萬兵。[寶應元年九月。魯王适改封雍王。爲天下兵馬元帥。統河東、朔方及諸道行營回紇等兵十餘萬。討史朝義。會兵於陝州。甫在梓聞王授鉞。作此詩以諷河北諸將。飄然而來。猶恐後時。乃擁兵不朝。豈高計乎。末又舉祿山往事以戒之。]

3018 天邊行

天邊老人歸未得。日暮東臨大江哭。隴右河源不種田。胡騎羌兵入巴蜀。洪濤滔天風拔木。前飛禿鶖後鴻[一作黃]鵠。九度附書向洛陽。十年骨肉無消息。

2600 大麥行

大麥乾枯小麥黃。婦女[一作人]行泣夫走藏。東至集壁西梁洋。[四川皆屬山南西道。]問誰腰鎌胡與羌。豈無蜀兵三千人。部[一作簿]領辛苦江山長。安得如鳥有羽翅。托身白雲還故鄕。

2641 苦戰行

苦戰身死馬將軍。自云伏波之子孫。干戈未定失壯士。使我歎恨傷精魂。去年江南[一作南行]討狂賊。臨江把臂難再得。別時孤雲今不飛。時獨看雲淚橫臆。[遂州在涪江少南。故曰江南。蓋必死於段子璋之亂者。]

2643 去秋行

去秋涪江木落時。臂槍[一作蒼]走馬誰家兒。到今不知白骨處。部曲有去皆無歸。遂州城中漢節在。遂州城外巴人稀。戰場冤魂每夜哭。空令野營猛士悲。

2862 述古三首

赤驥頓長纓。非無萬里姿。悲鳴淚至地。爲問馭者誰。鳳凰從東[一作天]來。何意復高飛。竹花不結實。念子忍朝飢。古時君臣合。可以物理推。賢人識定分。進退[一作用]固[一作因]其宜。
市人日中集。於利競錐刀。置膏烈火上。哀哀自煎熬。農人望歲稔。相率除蓬蒿。所務穀[一作農]爲本。邪贏無乃勞。舜舉十六相。身尊道何高。秦時任商鞅。法令如牛毛。
漢光得天下。祚永固有開。豈惟高祖聖。功自蕭曹來。經綸中興業。何代無長才。吾慕寇鄧勳。濟時信良哉。耿賈亦宗臣。羽翼共裴回。休運終四百。圖畫在雲臺。

2621 觀打魚歌

綿州江水之[一作水]東津。魴魚鱍鱍色勝銀。漁人漾舟沉大網。截江一擁數百鱗。衆魚常才盡卻棄。赤鯉騰出如有神。潛龍無聲老蛟怒。回[一作西]風颯颯吹沙塵。饔子左右揮雙刀。膾飛金盤白雪高。徐州禿尾[卽鱮。似魴而大頭。]不足憶[一作惜]。漢陰槎頭遠遁逃。魴魚肥美知第一。旣飽歡娛亦蕭瑟。君不見朝來割素鬐。咫尺波濤永相失。

2624 又觀打魚

蒼江魚[一作漁]子清晨集。設網提綱萬[一作取]魚急。能者操舟疾若風。撐突波濤挺叉入。小魚脫漏不可記[一作紀]。半死半生猶戢戢。大魚傷損皆垂頭。屈強泥沙[一作沙頭]有時立。東津觀魚已再來。主人罷鱠還傾杯。日暮蛟龍改窟穴。山根鱣鮪隨雲雷。干戈兵革鬬未止。[一作干戈格鬬尙未已。]鳳凰麒麟安在哉。吾徒胡爲縱此樂。暴殄天物聖所哀。

2628 越王樓歌[太宗子越王貞爲綿州刺史。作臺於州城西北。樓在臺上。]

綿州州府何磊落。顯慶年中越王作。孤城西北起高樓。碧瓦朱甍照城郭。樓下長江百丈清。山頭落日半輪明。君王舊跡今人賞。轉見千秋萬古情。

2631 海棕行[亦椶類。但不皮而幹葉菆於杪。一云波斯棗。木無旁枝。三五年一著子。]

左綿公館清江濆。海棕一株高入雲。龍鱗犀甲相錯落。蒼稜白皮十抱文。自[一作但]是衆木亂紛紛。海棕焉知身出羣。移栽北辰不可得。時有西域胡僧識。

2633 姜楚公畫角鷹歌[姜皎。上邽人。善畫鷹鳥。官至太常。封楚國公。]

楚公畫鷹鷹戴角。殺氣森森[一作如]到幽朔。觀者貪愁[一作徒驚]掣臂[一作壁]飛。畫師不是無心學。此鷹寫眞在左綿。卻嗟眞骨遂虛傳。梁間燕雀休驚怕。亦未摶空上九天。

2685 相從歌[一作從行]贈嚴二別駕[一作嚴別駕相逢歌]

我行入東川。十步一回首。成都亂罷氣蕭颯。[一作瑟。一作索。]浣花草堂亦何有。梓中[一作州]豪俊[一作貴]大者誰。本州從事知名久。把臂開尊飲我酒。酒酣擊劍蛟龍吼。烏帽拂塵青螺[一作騾]粟。紫衣將炙緋衣走。銅盤燒蠟光[一作炎]吐日。夜如何其初促膝。黃昏始扣主人門。誰謂俄頃[一作我傾]膠在漆。萬事盡付形骸外。百年未見[一作及]歡娛畢。神傾意豁眞佳士。久客多憂今愈疾。高視乾坤又可[一作何]愁。一軀[一作體]交態同[一作眞]悠悠。垂老遇君未恨晚。似君須向古人求。

2639 光祿坂[在梓州銅山縣]行

山行落日下絕壁。西望千山萬山[一作水]赤。樹枝有鳥亂鳴[一作棲]時。暝色無人獨歸客。馬驚不憂深谷墜。草動只怕長弓射。安得更似開元中。道路卽今多[一作何]擁隔。

2698 冬到金華山觀因得故拾遺陳公學堂遺跡[陳子昂。射洪人。少讀書金華山。後節度使李叔明爲立旌德碑於山之讀書堂側。]

涪右衆山內。金華紫崔嵬。上有蔚藍天。垂光抱瓊臺。繫舟接絕壁。杖策窮縈回。四顧俯層巓。澹然川谷開。雪嶺日色[一作光]死。霜鴻有餘哀。焚香玉女跪。霧裏仙人來。陳公讀書堂。石柱仄青苔。悲風爲我起。激烈傷雄才。

2703 陳拾遺故宅[宅在射洪縣東七里東武山下]

拾遺平昔居。大屋[一作宅]尙修椽。悠揚[一作悠]荒山日。慘澹[一作崔崒]故園[一作國]煙。位下曷足傷。所貴者聖賢。有才繼騷雅。哲匠不比肩。公生揚馬後。名與日月懸。同遊英俊人。多秉輔佐權。彥昭[趙彥昭。字奐然。甘州人。與郭元振、張說相友善。]超[一作趙]玉價。郭振起通泉。[元振為通泉尉。]到今素壁滑。灑翰銀鉤連。盛事會一時。此堂豈千年。終古立[一作占]忠義。感遇有遺編。

2707 謁文公上方

野寺隱喬木。山僧高下居。石門日色異。絳氣橫扶疏。窈[一作窅]窕入風磴。長蘆紛卷舒。庭前猛虎臥。遂得文公廬。俯視萬家邑。煙塵對階除。吾師雨花外。不下十年餘。長者自布金。禪龕只晏如。大[一作火]珠脫玷翳。白月[一作日]當空虛。甫也南北人。蕪蔓少耘鋤。久遭詩酒污。何事忝簪裾。王侯與螻蟻。同盡隨丘墟。願聞第一義。回向心地初。金篦刮眼膜。價重百車渠。無生有汲引。茲理儻吹噓。

2713 奉贈射洪李四丈[明甫]

丈人屋上烏。人好烏亦好。人生意氣豁。不在相逢早。南京亂初定。所向邑[一作色]枯槁。遊子無根株。茅齋付秋草。東征下月峽。掛席窮海島。萬里須十金。妻孥未相保。蒼茫風塵際。蹭蹬騏驎老。志士懷感傷。心胸已傾倒。

2716 早發射洪縣南途中作

將老憂貧寠。筋力豈能及。征途乃[一作後。一作復。]侵星。得使諸病入。鄙人寡道氣。在困無獨立。俶裝逐徒旅。達曙[一作曉]凌險澀。寒日出霧遲。清江轉山急。僕夫行不進。駑馬若[一作苦]維縶。汀洲稍疏散。風景開怏[一作悁]悒。空慰所尙懷。終非曩遊集。衰顏偶一破。勝事難屢[一作皆空]挹。茫然阮籍途。更灑楊朱泣。

2720 通泉驛南去通泉縣十五里山水作

溪行衣自濕。亭午氣始散。冬溫蚊蚋在[一作集]。人遠鳧鴨亂。登頓生曾陰。攲傾出高岸。驛樓衰柳側。縣郭輕煙畔。一川何綺麗。盡目[一作日]窮壯觀。山色遠寂寞。江光夕滋漫。傷[一作知]時愧孔父。去國同王粲。我生苦飄零。所歷有嗟歎。

2723 過郭代公故宅[郭元振。貴鄕人。宅在京師宣陽里。此當是尉通泉時所居。]

豪俊初未遇。其跡或脫略。代公尉通泉。放意何自若。及夫登衮冕。直氣森噴薄。[一本此下有精魄凜如在。所歷終蕭索。]磊落見異人。豈伊常情度。定策神龍後。[先天二年。明皇誅太平公主。睿宗御承天門。大臣俱走匿。獨郭元振總兵扈宿禁中。事定。封代國公。此云神龍。蓋太平擅寵亂政。禍胎在神龍時也。]宮中翕清廓。俄頃辨尊親。指揮存顧託。羣公有[一作見]慚色。王室無削弱。迥出名臣上。丹青照臺閣。我行得遺跡[一作址]。池館皆疏鑿。壯公臨事斷。顧步涕橫落。[草堂本。精魄凜如在一聯在此下。]高詠寶劍篇。神交付冥漠。[武后索其文。上寶劍篇。]

2728 觀薛稷少保書畫壁[稷。汾陰人。工書畫，官至太子少保。封晉國公。以太平公主亂。坐知謀賜死。]

少保有古風。得之陝郊篇。惜哉功名忤。但見書畫傳。我游梓州東。遺跡涪江邊。畫藏青蓮界。書入金榜懸。仰看垂露姿。不崩亦不騫。鬱鬱三大字。[通泉壽聖寺聚古堂有薛稷所書慧普寺三字。徑三尺。]蛟龍岌相纏。又揮西方變。發地扶屋椽。慘澹壁飛動。到今色未塡。此行疊壯觀。郭薛俱才賢。不知百載後。誰復來通泉。

2733 通泉縣署屋壁後薛少保畫鶴[稷尤善畫鶴。屏風六扇鶴樣自稷始。]

薛公十一鶴。皆寫青田[青田有雙白鶴。年年生子，長大便去。只餘二老鶴在耳。多云神仙所養。]眞。畫色久欲盡。蒼然猶出塵。低昂各有意。磊落如長人。佳此志氣遠。豈惟粉墨新。萬里不以力。羣遊森會神。威遲白鳳態。非是倉庚鄰。高堂未傾覆。常[一作幸]得慰嘉賓。曝露牆壁外。終嗟風雨頻。赤霄有眞骨。恥飲洿池津。冥冥任所往。脫略誰能馴。

2739 陪王侍御同登東山最高頂宴姚通泉晚攜酒泛江[東山在潼川涪江上]

姚公美政誰與儔。不減昔時陳太丘。邑中上客有柱史。多暇日陪驄馬遊。東山高頂羅珍羞。下顧城郭銷我憂。清江白日落欲盡。復攜美人登綵舟。笛聲憤怨[一作怒]哀中流。妙舞逶迤夜未休。燈前往往大魚出。聽曲低昂如有求。三更風起寒浪湧。取樂喧呼覺船重。滿空星河光破碎。四座賓客色不動。請公臨深[一作江]莫相違。回船罷酒上馬歸。人生歡會豈有極。無使霜過[一作露]霑人衣。

2759 春日戲題惱郝使君兄[一本無兄字]

使君意[一作俊]氣凌青霄。憶昨歡娛常見招。細馬時鳴金騕褭。佳人屢出董嬌饒[一作嬈]。東流江水西飛燕。可惜春光不相見。願攜王趙兩紅顏。再騁肌膚如素練。通泉百里近梓州。請[一作諸]公一來開我愁。舞處重看花滿面。尊前還有錦纏頭。

5483 短歌行贈王郎司直[草堂本此首編入大曆三年。以詩中仲宣樓頭之句，宜客荊州時作也。]

王郎酒酣拔劍斫地歌莫哀。我能拔爾抑塞磊落之奇才。豫章翻風白日動。鯨魚跋浪滄溟開。且脫佩劍[一作劍佩]休裴回。西得諸侯櫂錦水。欲向何門趿[一作颯]珠履。仲宣樓頭春色[一作已]深。青眼高歌望吾子。眼中之人吾老矣。

2852 短歌行送祁錄事歸合[一作邛]州因寄蘇使君

前者途中一相見。人事經年記君面。後生相動[一作勸]何寂寥。君有長才不貧賤。君今起柁春江流。余亦沙邊具小舟。幸爲達書賢府主。江花未盡會江樓。

2875 陪章留後惠義寺餞嘉州崔都督赴州[節度使朝覲。擇置留後一人。時章彝梓爲州留後。]

中軍待上客。令肅事有恆。前驅入寶地。祖帳飄金繩。南陌[一作伯]旣留歡。茲山亦深登。清聞樹杪磬。遠謁雲端僧。回策匪新岸[一作崖]。所攀仍舊藤。耳激洞門飊。目存寒谷冰。出塵閟軌躅。畢景遺炎蒸。永願坐長夏。將衰棲大乘。羇旅惜宴會。艱難懷友朋。勞生共幾何。離恨兼相仍。

3005 將適吳楚留別章使君留後兼幕府諸公得柳字

我[一作甫]來入蜀門。歲月亦已久。豈惟長兒童。自覺成老醜。常恐性坦率。失身爲杯酒。近辭痛飲徒。折節萬夫[一作人]後。昔如[一作若]縱壑魚。今如喪家狗。旣無遊方戀。行止復何有。相逢半新故。取別隨薄厚。不意青草湖。扁舟落吾手。眷眷章梓州。開筵俯高柳。樓前出騎馬。帳下羅賓友。健兒簸紅旗。此樂或[一作幾]難朽。日車隱崑崙。鳥雀噪戶牖。波濤未足畏[一作慰]。三峽徒雷吼。所憂盜賊多。重見衣冠走。中原消息斷。黃屋今安否。終作適荊蠻。安排用莊叟。隨雲拜東皇。掛席上南斗。有使卽寄書。無使長回首。

2994 山寺[原注。得開字。章留後同遊]

野寺根[一作限]石壁。諸龕徧崔嵬。前佛不復辨。百身一莓苔。雖[一作惟]有古殿存。世尊亦塵埃。如聞龍象泣。足令信者哀。使君騎紫馬。捧擁從西來。樹羽靜千里。臨江久裴回。山僧衣藍縷。告訴棟梁摧。公爲顧[一作領]賓徒。[一作從。一作兵從。]咄嗟檀施開。吾知多羅樹。卻倚蓮華臺。諸天必歡喜。鬼物無嫌猜。以茲撫士卒。孰曰非周才。窮子失淨處。[見法華經。]高人憂禍胎。歲晏風破肉。荒林寒可迴。思量入[一作人]道苦。自哂同嬰孩。

2886 椶拂子

椶拂且薄陋。豈知身效能。不堪代白羽。有足除蒼[一作青]蠅。熒熒金錯刀。擢擢朱絲繩。非獨顏色好。亦用[一作由]顧盼稱。吾老抱疾病。家貧臥炎蒸。咂膚倦撲滅。賴爾甘服膺。物微世競棄。義在誰肯徵。三歲清秋至。未敢闕緘䕨。

3000 桃竹杖引贈章留後[竹兼可爲簟。名桃笙。]

江心[一作上]蟠石生桃竹。蒼波噴浸尺度足。斬根削皮如紫玉。江妃水仙惜不得。梓潼使君開一束。滿堂賓客皆歎息。憐我老病贈兩莖。出入爪甲鏗有聲。老夫復欲東南征。乘濤鼓枻[一作棹]白帝城。路幽必爲鬼神奪。拔[一作仗]劍或與蛟龍爭。重爲告曰。杖兮杖兮。爾之生也甚正直。愼勿見水踴躍學變化爲龍。使我不得爾之扶持。滅跡於君山湖上之青峯。噫。風塵澒[一作鴻]洞兮豺虎齩人。忽失雙杖兮吾將曷從。

2856 寄題江外草堂[原注。梓州作。寄成都故居。]

我生性放誕。雅欲逃自然。嗜酒愛風[一作修]竹。卜居必[一作此]林泉。遭亂到蜀江。臥疴遣[一作遺]所便。誅茅初一畝。廣地方[一作必]連延。經營上元始。斷手寶應年。敢謀土木麗。自覺面勢堅[一作賢]。臺亭[一作亭臺]隨高下。敞豁當清川。雖[一作惟]有會心侶。數能同釣船。干戈未偃息。安得酣歌眠。蛟龍無定窟。黃鵠摩蒼天。古來達士志[一作賢達士]。寧受外物牽。顧惟魯鈍姿。豈識悔吝先。偶攜老妻去。慘澹凌風煙。事跡無固必。幽貞愧雙全。尙念四小松。蔓草易[一作已]拘纏。霜骨不甚長。永爲鄰里憐。

3207 韋諷錄事宅觀曹將軍畫馬圖[一本下有歌字。一本有引字。曹霸官左武衞將軍。]

國初已來畫鞍馬。神妙獨數江都王。[江都王緒。霍王元軌子。善書畫。]將軍得名三[一作四]十載。人間又見眞乘黃。曾貌先帝照夜白。龍池十日飛霹靂。內府殷紅馬腦盌[一作盤]。倢伃傳詔才人索。盌賜將軍拜舞歸。輕紈細綺相追飛[一作隨]。貴戚權門得筆跡。始覺屛障生光輝。昔日太宗拳毛騧。[太宗六駿。五曰拳毛騧。平劉黑闥所乘。]近時郭家師子花。今之新[一作畫]圖有二馬。復令識者久歎嗟。此皆騎戰一敵萬。縞素漠漠開風沙。其餘七匹亦殊絕。迥若寒空動煙雪。霜蹄蹴踏長楸間。馬官廝養森成列。可憐九馬[曹將軍九馬圖。後藏薛紹彭家。]爭神駿。顧視清高氣深穩。借問苦心愛者誰。後有韋諷前支遁。憶昔巡幸新豐宮。翠華拂天來向東。騰驤磊落三萬匹。皆與此圖筋骨同。自從獻寶朝河宗。[用穆天子西征事。]無復射蛟江水中。[用漢武帝事。]君不見金粟[明皇泰陵在奉先縣金粟山]堆前松柏裏。龍媒去盡鳥呼風。

3214 送韋諷上閬州錄事參軍

國步猶艱難。兵革未衰息。萬方哀[一作尙]嗷嗷。十載[一作年]供軍食。庶官務割剝。不暇憂反側。誅求何多門。賢者貴爲德。[一作賢俊愧爲力]韋生富春秋。洞徹有清識。操持紀綱地。喜見朱絲直。當令[一作因循]豪奪吏。自此無顏色。必若救瘡痍。先應去蟊賊。揮淚臨大江。高天意悽惻。行行樹佳政。慰我深相憶。

3200 丹青引贈曹將軍霸

將軍魏武之子孫。於今爲庶爲清門。英雄割據雖[一作皆]已矣。文彩風流猶[一作今]尙存。學書初學衞夫人。[衞夫人。名鑠。展之女。李矩妻。學書於鍾繇。]但恨無[一作未]過王右軍。[王羲之學書於衞夫人。]丹青不知老將至。富貴於我如浮雲。開元之中[一作年]常引見。承恩數上南熏殿。凌煙功臣少顏色。將軍下筆開生面。[當是重畫。]良相頭上進賢冠。猛將腰間大羽箭。褒公鄂公[貞觀十七年。詔閻立本畫凌煙閣功臣二十四人。鄂國公尉遲敬德第七。褒國公段志玄第十。]毛髮動。英姿颯爽[一作颯]來[一作猶]酣戰。先帝天[一作御]馬玉花驄。畫工如山貌不同。是日牽來赤墀下。迥[一作敻]立閶闔生長風。詔謂將軍拂絹素。意[一作法）]匠慘澹經營中。斯須九重眞龍出。一洗萬古凡馬空。玉花卻在御榻上。榻上庭前屹相向。[明皇好大馬。西域大宛歲有獻貢。命悉圖其駿。]至尊含笑催賜金。圉人太僕皆惆悵。弟子韓幹[幹。大梁人。初師曹霸。後入供奉。令師陳閎。對曰。陛下內廄馬。乃臣師也。]早入室。亦能畫馬窮殊相[一作狀]。幹惟畫肉不畫骨。忍使驊騮氣凋喪。將軍畫[一作盡]善[一作妙。一作善畫。]蓋有神。必[一作偶]逢佳士亦寫眞。卽今飄泊干戈際。屢貌尋常行路人。途窮反遭俗眼白。世上未有如公貧。[一作他富至今我徒貧]但看古來盛名下。終日坎壈纏其身。

2935 閬州東樓筵奉送十一舅往青城縣得昏字

曾城有高樓[一作會]。制古丹雘存。迢迢百餘尺。豁達開四門。[東樓在保寧府治南嘉陵江上。]雖有[一作會]車馬客。而無人世喧。遊目俯大江。列筵慰別魂。是時秋冬交。節往顏色昏。天寒鳥獸休[一作伏]。霜露在草根。今我送舅氏。萬感集清尊。豈伊山川間。回首盜賊繁。高賢意不暇。王命久崩奔。臨風欲慟哭。聲出已復吞。

2945 嚴氏溪放歌行[溪在閬州東百餘里]

天下甲[一作兵]馬未盡銷。豈免溝壑常漂漂。劍南歲月不可度。邊頭公卿仍獨[一作何其]驕。費心姑息是一役。肥肉大酒徒相要。嗚呼古人已糞土。獨覺志士甘漁樵。況我飄轉[一作蓬]無定所。終日慼慼忍羈旅。秋宿[一作夜]霜[一作清]溪素月高。喜得與子長夜語。東遊西還力實倦。從此將身更何許。知子松根長茯苓。遲暮有意來同煮。

2925 南池[在閬中縣東南。卽彭道將魚池。]

崢嶸巴閬間。所向盡山谷。安知有蒼池。萬頃浸坤軸。呀然閬城南。枕[一作控]帶巴江腹。芰荷入異縣。稉稻共比屋。皇天不無意。美利戒止足。高田失西成。此物頗豐熟。清源多衆魚。遠岸富喬木。獨歎楓香林。春時好顏色。南有漢王[一作主]祠。[池在漢高祖廟旁。]終朝走巫祝。歌舞散靈衣。荒哉舊風俗。高堂[一作皇]亦明王。魂魄猶正直。不應空陂上。縹緲親酒食。淫祀自古昔。非唯一川瀆。干戈浩茫茫。地僻傷極目。平生江海[一作溟渤]興。遭亂身局促。駐馬問漁舟。躊躇慰羈束。

2986 發閬中

前有毒蛇後猛虎。溪行盡日無村塢。江風蕭蕭雲拂地。山木慘慘天欲雨。女病妻憂歸意速[一作急]。秋花錦石誰復[一作能]數。別家三月一得書[一作書來]。避地何時免愁苦。

4822 寄韓諫議[舊本有注字。一云注乃汯之誤。韓休之子汯。上元中爲諫議大夫。此詩爲李泌隱衡山而作。欲諫議貢薦之也。]

今我不樂思岳陽。身欲奮飛病在牀。美人娟娟隔秋水。濯足洞庭望八荒。鴻飛冥冥日月白。青楓葉赤天雨[一作飛]霜。玉京羣帝集北斗。或騎騏驎翳鳳皇。芙蓉旌旗[一作旄]煙霧樂[一作落]。影動倒景搖瀟湘。星宮之君醉瓊漿。羽人稀少不在旁。似聞昨者[一作夜]赤松子。恐是漢代韓張良。昔隨劉氏定長安。帷幄未改神慘傷。國家成敗吾豈敢。色難腥腐餐風[一作楓]香。周南留滯古所[一作莫]惜。南極老人應壽昌。美人胡爲隔秋水。焉得置之貢玉堂。

3236 憶昔二首

憶昔先皇[謂肅宗]巡朔方。千乘萬騎入咸陽。陰山驕子汗血馬。長驅東胡胡走藏。鄴城反覆不足怪。關中小兒[李輔國。閑廄馬家小兒。]壞紀綱。張后不樂上爲忙。至今今上[謂代宗]猶撥亂。勞身焦思補四方。我昔近侍叨奉引。出兵[一作兵出]整肅不可當[一作忘]。爲留猛士守未央。致使岐雍防西羌。犬戎直來坐御牀。百官跣足隨天王。[程元振數譖郭子儀。遂解兵柄。乾元後數年。邠鳳西北盡陷蕃戎。代宗幸陝。詩蓋指此。]願見北地傅介子。老儒不用尙書郎。
憶昔開元全盛日。小邑猶藏萬家室。稻米流脂粟米白。公私倉廩俱豐[一作富。一作盈。]實。九州道路無豺虎[一作狼]。遠行不勞吉日出。齊紈魯縞車班班。男耕女桑不相失。宮中聖人奏雲門。天下朋友皆膠漆。百餘年間未災變。叔孫禮樂蕭何律。豈聞一絹直萬錢。有田種穀今流血。洛陽宮殿燒焚盡。宗廟新除狐兔穴。傷心不忍問耆舊。復恐初從亂離說。小臣魯鈍無所能。朝廷記識蒙祿秩。周宣中興望我皇。灑血[一作淚]江漢身[一作長]衰疾。

2988 冬狩行[原注。時梓州刺史章彜兼侍御史留後東川。]

君不見東川節度兵馬雄。校獵亦似觀成功。夜發猛士三千人。清晨合圍步驟同。禽獸已斃十七八。殺聲落日回蒼穹。幕前生致九青兕。駱駝𡾋峞垂玄熊。東西南北百里間。髣髴蹴踏寒山空。有鳥名鸜鵒。力不能高飛逐走蓬。肉味不足登鼎俎。何爲見羈虞羅中。春蒐冬狩侯[一作候]得同。使君五馬一馬驄。[彝兼侍御。故云一馬驄]況今攝行大將權。號令頗有前賢風。飄然時危一老翁。十年厭見旌旗紅。喜君士卒甚整肅。爲我回轡擒西戎。草中狐兔盡何益。天子不在咸陽宮。朝廷雖無幽王禍。得不哀痛塵再蒙。嗚呼。得不哀痛塵再蒙。

5269 自平

自平宮中[一作中宮。一作中官。]呂太一。[中使呂太乙爲市舶使。矯詔募兵作亂。]收珠南海千餘日。近供生犀翡翠稀。復恐征戎[一作戍]干戈密。蠻溪豪族小[一作山]動搖。世封刺史非時[一作常]朝。蓬萊殿前[一作裏]諸主將。才如伏波不得驕。

3056 釋悶

四海十年不解兵。犬戎[一作羊]也復臨咸京。失道非關出襄野。[黃帝將見大隗。至襄城之野。]揚鞭忽是過胡[一作湖]城。[卽今蕪湖。晉明帝察王敦軍於湖。在當塗縣。]豺狼塞路人斷絕。烽火照夜屍縱橫。天子亦應厭奔走。羣公固合思升平。但恐誅求不改轍。聞道嬖孽能[一作今]全生。江邊老翁錯料事。眼暗不見風塵清。

3088 贈別賀蘭銛

黃雀飽野粟。羣飛動荊榛。今君[一作吾]抱何恨。寂寞向時人。老驥倦驤首。蒼[一作飢]鷹愁易馴。高賢世未識。固合嬰飢貧。國步初返正。[代宗幸陝初還。]乾坤尙風塵。悲歌鬢髮白。遠赴湘吳春。我戀岷下芋。君思千里[千里湖在溧陽縣]蓴。生離與死別。自古鼻酸辛。

3304 別唐十五誡因寄禮部賈侍郎[賈至]

九載一相逢。百年能幾何。復爲萬里別。送子山之阿。白鶴久同林。潛魚本同河。未知棲集期。衰老強高歌。歌罷兩悽惻。六龍忽蹉跎。相視髮皓白。況難駐羲和。胡星墜燕地。漢將仍橫戈。蕭條四海內。人少豺虎多。少人愼莫投。多虎信所過。飢有易子食。獸猶畏虞羅。子負經濟才。天門鬱嵯峨。飄[一作飄]颻適東周。來往若[一作亦]崩波。南宮吾故人。白馬金盤陀。雄筆映千古。見賢心靡[一作匪]他。念子善師事。歲寒守舊柯。爲吾謝賈公。病肺臥江沱。

3074 閬山歌

閬州城東靈[一作雪]山白。閬州城北玉臺[一作壺]碧。松浮欲盡不盡雲。江動將崩未[一作已]崩石。那知根無鬼神會。已覺氣與嵩華敵。中原格鬬且未歸。應結茅齋看[一作著。一作應著茅齋向。]青壁。

3077 閬水歌

嘉陵江色[一作山]何所似。石黛碧玉相因依。正憐日破浪花[一作閬山]出。更復春從沙際歸。巴童蕩槳攲側過。水雞銜魚來去飛。閬中勝事可腸斷。閬州城南天下稀。

3141 草堂

昔我去草堂。蠻夷塞成都。今我歸草堂。成[一作此]都適無虞。請陳初亂時。反復乃須臾[一作斯須]。大將赴朝廷。羣小起異圖。[初。嚴武入朝。徐知道反。旋爲其下李忠厚所殺。]中宵斬白馬。盟歃氣已粗。西取邛南兵。北斷劍閣隅。布衣數十人。亦擁專城居。其勢不兩大。始聞蕃漢殊。西卒卻倒戈。賊臣互相誅。焉知肘腋禍。自及梟獍[一作境]徒。義士皆痛憤。紀綱亂相踰。一國實三公。萬人欲爲魚。唱和作威福。孰肯[一作能]辨無辜。眼前列杻械。背後吹笙竽。談笑行殺戮。濺[一作流]血滿長衢。到今用鉞地。風雨聞號呼。鬼[一作人]妾與鬼馬。色悲充爾娛。國家法令在。此又足驚吁。賤子且奔走。三年望東吳。弧矢暗江海。難爲遊五湖。不忍竟舍此。復來薙榛蕪。入門四松在。步屧萬竹疏。舊犬喜我歸。低徊入衣裾。鄰舍喜我歸。酤酒攜胡蘆[一作提榼壺]。大官喜[一作知]我來。遣騎問所須。城郭喜[一作知]我來。賓客隘[一作溢]村墟。天下尙未寧。健兒勝腐儒。飄颻[一作飄]風塵際。何地置[一作致]老夫。於時見[一作是]疣贅。骨髓幸未枯。飲啄愧殘生。食薇不敢餘。

3151 四松

四松初移時。大抵三尺強。別來忽三載[一作歲]。離立如人長。會看根不拔。莫計枝凋傷。幽色幸[一作會]秀發。疏柯亦[一作已]昂藏。所插小藩籬。本亦有隄防。終然掁撥損。得吝[一作愧]千葉黃。敢爲故林主。黎庶猶未康。避賊今始歸。春草滿空堂。覽物歎衰謝。及茲慰淒涼。清風爲我起。灑面若微霜。足以[一作爲]送老姿[一作資]。聊待[一作將]偃蓋張。我生無根帶[一作蒂]。配爾[一作汝]亦茫茫。有情且賦詩。事迹可兩[一作兩可]忘。勿矜千載後。慘澹蟠穹蒼。

3155 水檻

蒼江多風飆。雲雨晝夜飛。茅軒駕巨浪。焉得不低垂。遊子久在外。門戶無人持。高岸尙如[一作爲]谷。何傷浮柱攲。扶顚有勸誡。恐貽識者嗤。旣殊大廈傾。可以一木支。臨川視萬里。何必闌檻爲。人生感故物。慷慨有餘悲。

3158 破船

平生江海心。宿昔具扁舟。豈惟青溪上。日傍柴門遊。蒼皇避亂兵。緬邈懷舊丘。鄰人亦已非。野竹獨修修。船舷不重扣。埋沒已經秋。仰看西飛翼。下愧東逝流。故者或可掘。新者亦易求。所悲數奔竄。白屋難久留。

3365 營屋

我有陰江竹。能令朱夏寒。陰通積水內。高入浮雲端。甚[一作如]疑鬼物憑。不顧翦伐殘。東偏若面勢。戶牖永可安。愛惜已六載。茲晨去千竿。蕭蕭見白日。洶洶開奔湍。度堂匪華麗。養拙異考槃。草茅雖薙葺。衰疾方少寬。洗然順所適。此足代加餐。寂無斤斧響。庶遂憩息歡。

3342 除草[原注。去䕭草也。䕭音潛。一云卽燖麻。一云山韭。非。大約是惡草。]

草有害於人。曾何生阻修。其毒甚蜂蠆。其多彌道周。清晨步前林。江色未散憂。芒刺在我眼。焉能待高秋。霜露[一作雪]一霑凝[一作衣]。蕙葉亦難留。荷鋤先童稚。日入仍討求。轉致水中央。豈無雙釣舟。頑根易滋蔓。敢使依舊丘。自茲[一作移]藩籬曠。更覺松竹幽。芟夷不可闕。疾惡信如讎。

3229 揚旗[原注。二年夏六月。成都尹嚴公置酒公堂。觀騎士試新旗幟。]

江雨[一作風]颯長夏。府中有餘清。我公會賓客。肅肅有異聲。初筵閱軍裝。羅列照廣庭。庭空六[一作四]馬入。駊騀揚旗[一作旆]旌。回回偃飛蓋。熠熠迸流星。來纏[一作衝]風飆急。去擘山岳傾。材歸俯身盡。妙取略地平。虹霓就掌握。舒卷隨人輕。三州陷犬戎。[廣德元年。劍南節度高適不能軍。吐蕃陷松、維、保三州。]但見西嶺青。公來練猛士。欲奪天邊城。此堂不易升。庸蜀日已寧。吾徒且加飡。休適蠻與荊。

3249 太子張舍人遺織成褥段

客從西北來。遺我翠[一作細]織成。開緘風濤湧。中有掉尾鯨。逶迤羅水族。瑣細不足名。客云充君褥。承君終宴榮。空堂魑魅[一作魍魎]走。高枕形神清。領客珍重意。顧我非公卿。留之懼不祥。施之混柴荊。服飾定尊卑。大哉萬古程。今我一賤老。裋[一作短]褐更無營。煌煌珠宮物。寢處禍所嬰[一作縈]。歎息當路子。干戈尙縱橫。掌握有權柄。衣馬自[一作已]肥輕。李鼎死岐陽。實以驕貴盈。來瑱賜自盡。氣豪直阻兵。皆[一作昔]聞黃金多。坐見悔吝生。奈何田舍翁。受此厚貺情。錦鯨卷還客。始覺心和平。振我粗席塵。愧客茹[一作飯]藜羹。[史稱嚴武累年在蜀。肆志逞欲。恣行猛政。窮極奢靡。甫在幕下。此詩特借以諷諭。朋友責善之道也。]

3373 莫相疑行

男兒生無所[一作一生無]成頭皓白。牙齒欲落眞可惜。憶獻三賦蓬萊宮。自怪一日聲輝[一作燀。一作烜。]赫。集賢學士如堵牆。觀我落筆中書堂。往時文彩動人主。此[一作今]日飢寒趨路旁。晚將末契託[一作節契]年少。當面輸[一作論]心背面笑。寄謝悠悠世上兒。不[一作莫]爭好惡莫相疑。

3516 別蔡十四著作

賈生慟哭後。寥落無其人。安知蔡夫子。高義邁等倫。獻書謁皇帝。志已清風塵。流涕灑丹極。萬乘爲酸辛。天地則創痍。朝廷當[一作多]正臣。異才復間出。周道日惟新。使蜀見知己。別顏始一伸。主人薨城府。[謂嚴武。]扶櫬歸咸秦。巴道此相逢。會我病江濱。憶念鳳翔都。聚散俄十春。我衰不足道。但願子意[一作音]陳。稍令社稷安。自契魚水親。我雖消渴甚。敢忘帝力勤。尙思未朽骨。復覩耕桑民。積水駕三峽。浮龍倚長津[一作輪囷]。揚舲洪濤間。仗子濟物身。鞍馬下秦塞。王城通北辰。玄甲聚不散。兵久食恐貧。窮谷無粟帛。使者來相因。若憑[一作逢]南轅吏[一作使]。書札到天垠。

3491 杜鵑

西川有杜鵑。東川無杜鵑。涪萬無杜鵑。雲安有杜鵑。我昔遊錦城。結廬錦水邊。有竹一頃餘。喬木上參天。杜鵑暮春至。哀哀叫其間。我見常再拜。重是古帝魂。生子百鳥巢。百鳥不敢嗔。仍爲餧其子。禮若奉至尊。鴻雁及羔羊。有禮太古前。行飛與跪乳。識序如知恩。聖賢古法則。付與後世傳。君看禽鳥情。猶解事杜鵑。今忽暮春間。値我病經年。身病不能拜。淚下如逬泉。

3504 客居

客居所居堂。前江後山根。下塹萬尋岸。蒼濤鬱飛翻。葱青衆木梢。邪豎雜石痕。子規晝夜啼。壯士斂精魂。峽開四千里。水合數百源。人虎相半居。相傷終兩存。蜀麻久不來。吳鹽擁荊門。西南失大將。[謂郭英乂爲崔旰所殺。]商旅自星奔。今又降元戎。[時以杜鴻漸爲蜀帥。]已聞動行軒。舟子候利涉。亦憑節制尊。我在路中央。生理不得論。臥愁病脚廢。徐步視小園。短畦帶碧草。悵望思王孫。鳳隨其皇去。籬雀暮喧繁。覽物想故國。十年別荒[一作鄕]村。日暮歸幾翼。北林空自昏。安得覆八溟。爲君洗乾坤。稷契易爲力。犬戎何足吞。儒生老無成。臣子憂四番[一作藩。一作思翻]。篋中有舊筆。情至時復援。

3537 客堂

憶昨離少城。而今異楚蜀。舍舟復深山。窅窕一林麓。棲泊雲安縣。消中內相毒。舊疾甘載[一作戰。一作再。]來。衰年得[一作弱]無足。死爲殊方鬼。頭白免短促。老馬終望雲。南雁意在北。別家長兒女。欲起慚筋力。客堂序節改。具物對羈束。石暄蕨芽紫。渚秀蘆筍綠。巴鶯[一作稼]紛未稀。徼麥早向熟。悠悠日動江。漠漠春辭木。臺郎選才俊。自顧亦已極。[嚴武奏甫爲參謀檢校尙書工部員外郎。]前輩聲名人。埋沒何所得。居然綰章紱。受性本幽獨。平生憩息地。必種數竿竹。事業只濁醪。營葺但草屋。上公有記者[卽指嚴武]。累奏資薄祿。主憂豈濟時。身遠彌曠職。循[一作修]文廟算正。獻可天衢直。尙想趨朝廷。毫髮裨社稷。形骸今若是。進退委行色。

0338 石硏詩[原注。平侍御者。]

平公今詩伯。秀發吾所羨。奉使三峽中。長嘯得石硏。巨璞禹鑿餘。異狀君獨見。其滑乃波濤。其光或雷電。聯坳各盡墨。多水遞隱現。揮灑容數人。十手可對面。比公頭上冠。貞質未爲賤。當公賦佳句。況得終清宴。公含起草姿。不遠明光殿。致於丹青地。知汝隨顧眄。

3488 水閣朝霽奉簡嚴雲安[一作雲安嚴明府]

東城抱春岑。江閣鄰石面。崔嵬晨雲白。朝旭[一作日]射芳甸。雨檻臥花叢。風牀展書卷[一作輕幔]。鉤簾宿鷺起。丸藥流鶯囀。呼婢取酒壺。續兒誦文選。晚交嚴明府。矧此數相見。

3511 贈鄭十八賁[雲安令]

溫溫士君子。令我懷抱盡。靈芝冠衆芳。安得闕親近。遭亂意不歸。竄身跡非隱。細人尙姑息。吾子色愈謹。高懷見物理。識者安肯哂。卑飛欲何待。捷徑應未忍。示我百篇文。詩家一標準。羈離交屈宋。牢落値顏閔。水陸迷畏[一作長]途。藥餌駐修軫。古人日以遠。青史字不泯。步趾詠唐虞。追隨飯葵堇。數杯資好事。異味煩縣尹。心雖在朝謁。力與願矛盾。抱病排金門。衰容豈爲敏。

3381 三韻三篇

高馬勿唾[一作捶]面。長魚無損鱗。辱馬馬毛焦。困魚魚有神。君看磊落士。不肯易其身。
蕩蕩萬斛船。影若揚[一作搖]白虹。起檣必椎牛。挂席集衆功。自非風動天。莫置大水中。
烈[一作列]士惡多門。小人自同調。名利苟可取。殺身傍權要。何當官曹清。爾輩堪一笑。

3463 青絲[青絲白馬。用侯景事。以比僕固懷恩。]

青絲白馬誰家子。粗豪且逐風塵起。不聞漢主放妃嬪。[肅、代二宗曾兩放宮嬪。]近靜潼關掃蜂蟻。殿前兵馬破汝時。十月卽爲齏粉期。未[一作不]如[一作知]面縛歸金闕。萬一皇恩下玉墀。

3502 近聞[永泰元年。郭子儀與回紇約。共擊吐蕃。次年二月。吐蕃來朝。詩紀其事。]

近聞犬戎遠遁逃。牧馬不敢侵臨洮。渭水逶迤白日淨。隴山蕭瑟秋雲高。崆峒五原亦無事。北庭數有關中使。似聞贊普[吐蕃稱王爲贊普。相爲大論、小論。]更求親。舅甥和好應難棄。[文成、金城二公主。先後降吐蕃。]

5932 蠶穀行

天下郡國向萬城。無有一城無甲兵。焉得鑄甲作農器。一寸荒田牛得耕。牛盡[一作得]耕[一本有田字]。蠶亦成。不勞烈士淚滂沱。男穀女絲行復歌。

4355 折檻行

嗚呼房魏不復見。秦王學士時難羨。青衿胄子困泥塗。白馬將軍若雷電。千載少似朱雲人。至今折檻空嶙峋。婁公不語宋公語。尙憶先皇容直臣。[永泰二年。以觀軍容使左監門衞大將軍魚朝恩判國子監事。故曰青衿冑子困泥塗。白馬將軍若雷電。當時大臣箝口。效婁師德之畏遜。而不能繼宋璟之忠讜。故以折檻為諷。]

3544 引水

月峽瞿塘雲作頂。亂石崢嶸俗無井。雲安酤水奴僕悲。魚復移居心力省。白帝城西萬竹蟠。接筒引水喉不乾。人生留滯生理難。斗水何直百憂寬。

3575 古柏行[此夔州諸葛廟柏。卽夔州十絕句所云。武侯祠堂不可忘。中有松柏參天長也。]

孔明廟前[一作階]有老柏。柯如青銅根如石。霜[一作蒼]皮溜雨[一作水]四十圍。黛色參天二千尺。君臣已與時際會。樹木猶爲人愛惜。雲來氣接巫峽長。月[一作日]出寒通雪山白。憶昨路繞錦亭[一作城]東。先主武侯同閟宮。崔嵬枝幹郊原古。窈窕丹青戶牖空。落落盤踞雖得地。冥冥孤高多烈風。扶持自是神明力。正直原因造化功。大廈如傾要梁棟。萬牛回首丘山重。不露文章世已驚。未辭翦伐誰能送。苦心豈免容螻蟻。香[一作密]葉終[一作曾]經[一作驚]宿鸞鳳。志士幽人莫怨嗟[一作傷]。古來材大難爲[一作皆難]用。

4350 縛雞行

小奴縛雞向市賣。雞被縛急相喧爭。家中厭雞食蟲蟻。不知雞賣還遭烹。蟲雞於人何厚薄。吾叱奴人解其縛。雞蟲得失無了時。注目寒江倚山閣。

3583 負薪行

夔州處女髮半華。四十五十無夫家。更遭喪亂嫁不售。一生抱恨堪[一作長]咨嗟。土風坐男使女立。應[一作男]當門戶女出入。十猶[一作有]八九負薪歸。賣薪得錢應[一作當]供給。至老雙鬟[一作鐶]只垂頸。野花山葉銀釵並。筋力登危集市門。死生射利兼鹽井。面妝首飾雜啼痕。地褊衣寒困石根。若道巫山女粗醜。何得此[一作北]有昭君村。[村連坐峽。有昭君宅。宅旁有擣練石。傍香溪。]

3587 最能行

峽中丈夫絕輕死。少在公門多在水。富豪有錢駕大舸。貧窮取給行艓[音葉。舟小如葉也。]子。小兒學問止論語。大兒結束隨商旅。攲帆側柁入波濤。撇漩捎濆無險阻。朝發白帝暮江陵。頃來目擊信有徵。瞿塘漫天虎鬚[一作眼]怒。歸州長年[蜀中呼柁師爲長年三老]行[一作與]最能。此鄕之人氣[一作器]量窄。誤競南風疏北客。若道土[一作士]無英俊才。何得山有屈原宅。[宅在秭歸縣北。]

5275 寄裴施州[裴冕坐李輔國貶施州刺史]

廊廟之具裴施州。宿昔一逢無此[一作比]流。金鐘大鏞在東序。冰壺玉衡[一作珩]懸清秋。自從相遇感[一作減]多病。三歲爲客寬邊愁。堯有四岳明至理。漢二千石眞分憂。幾度寄書白鹽北。苦寒贈我青羔[一作絲。一作縑。]裘。霜雪回光避錦袖。龍蛇[一作蛟龍]動篋蟠銀鉤。紫衣使者辭[一作辟]復命。再拜故人謝佳政。將老已失子孫憂。後來況接才華盛。[英華此句下有遙憶書樓碧池映七字]

5281 鄭典設自施州歸

吾憐滎陽秀。冒暑初有適。名賢愼所出[一作出處]。不肯妄行役。旅茲殊俗遠[一作還]。竟以屢空迫。南謁裴施州。氣合無險僻。攀援懸根木。登頓入天[一作矢]石。青山自一川。城郭洗憂慼。聽子話此邦。令我心悅懌。其俗則[一作甚]純樸。不知有主客。溫溫諸侯門。禮亦如古昔。敕廚倍常羞。[冕性侈靡。好尙車服。營珍饌。]杯盤頗狼藉。時雖屬喪亂。事貴賞[一作當]匹敵。中宵愜良會。裴鄭非遠戚。羣書一萬卷。博涉供務隙。他日辱銀鉤。森疏見矛戟。倒屣喜旋歸。畫地求[一作來]所歷。乃聞風土質。又重田疇闢。刺史似寇恂。列郡宜競惜。[一作借。音迹。]北風吹瘴癘。羸老思散策。渚拂蒹葭塞[一作寒]。嶠穿蘿蔦冪。此身仗兒僕。高興潛有激。孟冬方首路。強飯取崖壁。歎爾疲駑駘。汗溝[馬中脊]血不赤。終然備外飾。駕馭何所益。我有平肩輿。前途猶準的。翩翩入鳥道。庶脫蹉跌厄。

4566 柴門

孤[一作泛]舟登瀼西。回首望兩崖。東城乾旱天。其氣如焚柴。長影沒窈窕。餘光散唅呀。大江蟠嵌根。歸海成一家。下衝割坤軸。竦壁攢鏌鋣。蕭颯灑秋色。氛[一作氣]昏霾日車。峽[一作峓。廣溪乃三峽之首。]門自此始。最窄容浮查。禹功翊造化。疏鑿就攲斜。巨[一作巴]渠決太古。衆水爲長蛇。風煙渺吳蜀。舟楫通鹽麻。我今遠遊子。飄轉混泥沙。萬物附本性。約[一作處]身[一作性]不願[一作欲]奢。茅棟蓋一牀。清池有餘花。濁醪與脫粟。在眼無咨嗟。山荒人民少。地僻日夕佳。貧病[一作賤]固其常。富貴任生涯。老於干戈際。宅幸蓬蓽遮。石亂上雲氣。杉清[一作青]延月[一作日]華。賞姸又分外。理愜夫何誇。足了垂白年。敢居高士差。書此豁平昔。回首猶暮霞。

3612 貽華陽柳少府

繫馬喬木間。問人野寺門。柳侯披衣笑[一作嘯]。見我顏色溫。並坐石下堂。[一作堂下石。一作石堂下。]俯視大江奔。火雲洗月露。絕壁上朝暾。自非曉相訪。觸熱生病根。南方六七月。出入異中原。老少多暍死。汗踰水漿翻。俊才得之子。筋力不辭煩。指揮當世事。語及戎馬存。涕淚[一作流涕]濺我裳。悲氣[一作風]排帝閽。鬱陶抱長策。義仗知者論。吾衰臥江漢。但愧識璵璠。文章一小技。於道未爲尊。起予幸斑白。因是託子孫。俱客古信州。[夔本梁信州。]結廬依毀垣。相去四五里。徑微山葉繁。時危挹佳士。況免軍旅喧。醉從趙女舞。歌鼓秦人盆。子壯顧我傷。我驩兼淚痕。餘生如過鳥。故里今空村。

3619 雷

大旱山岳燋。密雲復無[一作覆如]雨。南方瘴癘地。罹此農事苦。封內必舞雩。峽中喧擊鼓。眞龍竟寂寞。土梗[土人也]空俯僂[一作僂俯]。吁嗟公私病。稅斂缺不補。故老仰面啼。瘡痍向誰數。暴尫或前聞。鞭巫非稽古。請先偃甲兵。處分聽人主。萬邦但各業。一物休盡取。水旱其數[一作數至]然。堯湯免親覩。上天鑠金石。羣盜亂豺虎。二者存一端。愆陽不猶愈。昨宵殷其雷。風過齊萬弩。復吹霾翳散。虛覺神靈聚。氣暍腸胃融。汗滋[一作濕]衣裳污[一作腐]。吾衰尤[一作猶]拙計[一作計拙]。失望築場圃。

3643 火

楚[一作焚]山經月火。大旱則斯舉。舊俗燒蛟[一作蛇]龍。驚惶致雷雨。爆嵌魑魅泣。崩凍嵐陰昈。[西京賦。赫昈昈以弘敞。昈。赤文。音戶。火焚凍崩。而嵐陰皆赤也。]羅落沸百泓。根源皆萬[一作太]古。青林一灰燼。雲氣無處所。入夜殊[一作珠]赫然。新秋照牛女。風吹巨燄作。河櫂[一作澹。一作漢。]騰[一作勝]煙柱。勢欲焚崑崙。光彌焮[香靳切。左傳。行火所焮炙也。]洲渚。腥至焦長蛇。聲吼[一作吼爭]纏猛虎。神物已高飛。不[一作只]見石與土。爾寧要謗讟。憑此近熒侮。薄關長吏憂。甚昧至精主。遠遷誰撲滅。將恐及環堵。流汗臥江亭。更深氣如縷。

3633 七月三日亭午已後較熱退晚加小涼穩睡有詩因論壯年樂事戲呈元二十一曹長

今茲商用事。餘熱亦已末。衰年旅炎方。生意從此活。亭午減汗流。北鄰耐人聒。晚風爽烏匼。[烏匼當作㡊。巾也。至匼字乃匼匝。鮑昭詩。銀屏匼匝，甫詩馬頭金匼匝。又盧杞匼匝取容。俱不以言巾。]筋力蘇摧折。閉目踰十旬。大江不止渴。退藏恨雨師。健步聞[一作供]旱魃。園蔬抱金玉。無以供采掇。密雲雖聚散。徂暑終[一作經]衰歇。前聖愼焚巫。武王親救暍。陰陽相主客。時序遞回斡。灑落唯清秋。昏霾一空闊。蕭蕭紫塞雁。南向欲行列。欻思紅顏日。霜露凍階闥。胡馬挾雕弓。鳴弦不虛發。長鈚[箭雙葉曰鈚]逐[一作及]狡兔。突羽當滿月。惆悵白頭吟。蕭條游俠窟。臨軒望山閣。縹緲安可越。高人鍊丹砂。未念將朽骨。少壯跡頗疏。歡樂曾倏忽。杖藜風塵際。老醜難翦拂。吾子得神仙。本是池中物。賤夫美一睡。煩促嬰詞筆。

3649 牽牛織女

牽牛出河西。織女處其東。萬古永相望。七夕誰見同。神光[一作仙]意[一作竟]難候。此事終蒙朧。颯然精靈合。何必秋遂通[一作逢]。亭亭新妝立。龍駕具曾空[一作穹]。世人亦爲爾。祈請走兒童。稱家隨豐儉。白屋達公宮。膳夫翊堂殿。鳴玉淒房櫳。曝衣徧天下。曳月揚微風。蛛絲小人態。曲綴[一作掇]瓜果中。初筵裛重露。日出甘所終[一作從]。嗟汝未嫁女。秉心鬱忡忡。防身動如律。竭力機杼中。雖無姑舅事。敢昧織作功。明明君臣契。咫尺或未容。義無棄禮法。恩始夫婦恭。小大有佳期。戒之在至公。方圓苟齟齬。丈夫多英[一作勿替丈夫]雄。

3658 毒熱寄簡崔評事十六弟

大暑[一作火]運金氣。荊揚不知秋。林下有塌翼。水中無行舟。千室但掃地。閉關人事休。老夫轉[一作大]不樂。旅次兼百憂。蝮蛇暮偃蹇。空牀難暗投。炎宵惡明燭。況乃懷舊丘。開襟仰內弟[一作第]。執熱露白頭。束帶負芒刺。接居成阻修。何當清霜飛。會子臨江樓。載聞大易義。諷興[一作詠]詩家流。蘊藉異時輩。檢身非苟求。皇皇使臣體。信是德業優。楚材擇𣏌梓。漢苑歸驊騮。短章達我心。理爲[一作待]識者籌。

3714 殿中楊監見示張旭草書圖[殿中監掌天子服御事。楊監謂楊炎。]

斯人已云亡。草聖祕難得。及茲煩見示。滿目一淒惻。悲風生微綃。萬里起古色。鏘鏘鳴玉動。落落羣松直。連山蟠其間。溟漲與筆力。有練實先書。臨池眞盡墨。俊拔爲之主。暮年思轉極。未知張王後。誰並百代則。嗚呼東吳精。[李頎贈張顛詩。皓首窮草隸。時稱太湖精。]逸氣感清識。楊公拂篋笥。舒卷忘寢食。念昔揮毫端。不獨觀酒德。

3718 楊監又出畫鷹十二扇

近時馮紹正。[官少府監。善畫鷹鳥。]能畫鷙鳥樣。明公出此圖。無乃傳其狀。殊姿各獨立。清絕心有向[一作尙]。疾禁千里馬。氣敵萬人將。憶昔驪山宮。冬移含元仗。天寒大羽獵。此物神俱王。當時無凡材。百中皆用壯。粉墨形似間。識者一惆悵。干戈少暇日。眞骨老崖嶂。爲君除狡兔。會是翻[一作飛]韝上。

3721 送殿中楊監赴蜀見相公[杜鴻漸鎭蜀。辟楊炎爲判官。]

去水絕還波。洩雲無定姿。人生在世間。聚散亦暫時。離別重相逢。偶然豈定[一作足]期。送子清秋暮。風物[一作動]長年悲。豪俊貴勳業。邦家頻出師。相公鎭梁益。軍事無孑遺。解榻再見今。用才復擇誰。況子已高位。爲郡得固辭。難拒供給費。愼哀漁奪私。干戈未甚息。紀綱正所持。泛舟巨石橫。登陸草露滋。山門日易久[一作夕]。當念居者思。

3726 贈李十五丈別[李祕書文嶷]

峽人鳥獸居。其室附層巓。下臨不測江。中有萬里船。多病紛倚薄。少留改歲年。絕域誰慰懷。開顏喜名賢。孤陋忝末親。等級敢比肩。人生意頗[一作氣]合。相與襟袂連。一日兩遣[一作遣兩]僕。三日一共[一作共一]筵。揚論展寸心。壯筆過飛泉。玄成美價存。子山舊業傳。不聞八尺軀。常受衆目憐。且爲辛苦行。蓋被生事牽。北回白帝櫂。南入黔陽天。汧公[李勉封汧國公]制方隅。迥出諸侯先。封內如太古。時危獨蕭然。清高金莖[一作掌]露[一作莖掌]。正直朱絲弦。昔在堯四岳。今之黃潁川。于邁恨不同。所思無由宣。山深水增波。解榻秋露懸。客遊雖云久。主要[一作亦思]月再圓。晨集風渚亭。醉操雲嶠篇。丈夫貴知己。歡罷念歸旋。

4278 西閣曝日

凜冽倦玄冬。負暄嗜飛閣。羲和流德澤。顓頊愧倚薄。毛髮具[一作且]自和[一作私]。肌膚潛沃若。太陽信深仁。衰氣欻有託。攲傾煩注眼。容易收病脚。流離[一作瀏漓]木杪猿。翩僊山巓鶴。用[一作朋]知苦聚散。哀樂日[一作亦]已作[一作昨]。卽事會賦詩。人生忽如昨[一作錯]。古來遭喪亂。賢聖盡蕭索。胡爲將暮年。憂世心力弱。

4556 課伐木[幷序]

課隸人伯夷。幸[一作辛]秀。信行等入谷斬陰木。人日四根止。維條伊枚。正直挺然。晨征暮返。委積庭內。我有藩籬。是缺是補。載伐篠簜。伊仗[一作杖]支持。則旅次於小安。山有虎知禁。若恃爪牙之利。必昏黑樘[一作撐。一作搪。]突。夔人屋壁。列[一作例]樹白菊[一作萄]。鏝爲牆。實以竹。示式遏。爲與虎近。混淪乎無良賓客憂[一作齒]。害馬之徒。苟活爲幸。可嘿息已。作詩示宗武[一作文]誦。
長夏無所爲。客居課奴[一作童]僕。清晨飯其腹[一作腸]。持斧入白谷。青冥曾巓後。十里斬陰木。人肩四根已。亭午下山麓。尙聞丁丁聲。功課日各足。蒼皮成委積[一作積委]。素節相照燭。藉汝跨小籬。當仗[一作杖。一作材。]苦[一作若]虛竹。空荒咆熊羆。乳獸待人肉。不示知禁情。豈惟干戈哭。城中賢府主。[當是柏都督茂琳。]處貴如白屋。蕭蕭理體淨。蜂蠆不敢毒。虎穴連里閭。隄防舊風俗。泊舟滄江岸。久客愼所觸。舍西崖嶠壯。雷雨蔚含蓄。牆宇資屢[一作累]修。衰年怯幽獨。爾曹輕執熱。爲我忍煩促。秋光近青岑。季月當泛菊。報之以微寒。共給酒一斛。

4551 園人送瓜

江間雖炎瘴。瓜熟亦不早。柏公鎭夔國。滯務茲[一作資]一掃。食新先戰士。共少及溪[一作窮]老。傾筐蒲鴿青。滿眼顏色好。竹竿接嵌竇。引注來鳥道。沉浮亂水玉。愛惜如芝草。落刃嚼冰霜。開懷慰枯槁。許以秋蔕除。仍看小童[一作兒]抱[一作飽]。東陵[一作溪]跡蕪絕。楚漢休征討。園人非故侯。種此何草草。

3664 信行遠修水筒[原注。引水筒]

汝性不茹葷。清靜僕夫內。秉心識本[一作根]源。於事少滯礙。雲端水筒坼。林表山石碎。觸熱藉子修。通流與廚會。往來四十里。荒險崖谷大。日曛驚未餐[一作食]。貌赤愧相對。浮瓜供老病。裂餅嘗所愛。於斯答恭謹。足以殊殿最。詎要方士符。何假將軍蓋[一作佩]。行諸直如筆。用意崎嶇外。

4573 槐葉冷淘

青青高槐葉。采掇付中廚。新麪來近市。汁滓宛相俱。入鼎資過熟。加餐愁欲無。碧鮮俱照箸。香飯兼苞蘆。經齒冷於雪。勸人投此[一作比]珠。願隨金騕褭。走置錦屠蘇。[又作廜㢝。平屋也。又酒名屠蘇。昔人居𢉜蘇造酒。故名。]路遠思恐泥。興深終不渝。獻芹則小小。薦藻明區區。萬里露寒殿。開冰清玉壺。君王納涼晚。此味亦時須。

4627 行官張望補稻畦水歸[行官是行田者。韓愈書有行官自南來。]

東屯大江北[一作枕大江]。百頃平若案。六月青稻多。千畦碧泉亂。插秧適云已。引溜加漑灌。更僕往方塘。決渠當斷岸。公私各地著。浸潤無天旱。主守問家臣。分明[一作朋]見溪伴[一作畔]。芊芊[一作芋芋。一作竿竿。]炯翠羽。剡剡生[一作向]銀漢。鷗鳥鏡裏來。關山雲邊看。秋菰成黑米。精鑿[一作穀]傳[一作傅]白粲。[漢書注。擇采使白。粲粲然。]玉粒足晨炊。紅鮮[江浙以紅米爲紅鮮]任霞散。終然添旅食。作苦期壯觀。遺穗及衆多。我倉戒滋蔓。

3670 催宗文樹雞柵

吾衰怯行邁。旅次展崩迫。愈風傳烏雞。秋卵方漫喫。自春生成者。隨母向百翮。驅趁制不禁。喧呼山腰宅。課奴殺青竹。終日憎[一作增。一作帽。]赤幘。[搜神記。一書生明術數。夜半。宿安陽城南亭。有赤幘者過。生曰。此西舍老雄雞也。]蹋藉盤案翻。塞蹊使之隔。牆東有隙[一作閒散]地。可以樹高柵。避熱時來[一作未]歸。問兒所爲跡。織籠曹其內。令入不得擲。稀間可[一作苦]突過。觜爪[一作距]還污席。我寬螻蟻遭。彼免狐貉厄。應宜各長幼。自此均勍敵。籠柵念有修。近身見[一作知]損益。明明領處分。一一當剖析。不昧風雨晨。亂離減憂慽。其流則凡鳥。其氣心匪石。倚賴窮歲晏。撥煩去[一作及]冰釋。未似尸鄕翁。[祝雞翁居洛陽尸鄕北山下。]拘留蓋阡陌。

4546 園官送菜[幷序]

園官送菜把。本數日闕。矧苦苣。馬齒。掩乎嘉蔬。傷小人妬害君子。菜不足道也。比而作詩。
清晨蒙[一作送]菜把。常荷地主[卽送瓜詩柏都督]恩。守者愆實數。略有其名存。苦苣[一作褊苣]刺如針。馬齒[莧類]葉亦繁。青青嘉蔬色。埋沒在[一作自]中園。園吏未足怪。世事固[一作因]堪論。嗚呼戰伐久。荊棘暗長原。乃知苦苣輩。傾奪蕙草根。小人塞道路。爲態何喧喧。又如馬齒盛。氣擁葵荏昏。點染不易虞。絲麻雜羅紈。一經器[一作氣]物內。永挂粗刺痕。志士采紫芝。放歌避戎軒。畦丁負籠至。感動百慮端。

4578 上後園山腳

朱夏熱所嬰。清旭[一作旦]步北林。小園背高岡。挽葛上崎崟。曠望延駐目。飄颻散疏襟。潛鱗恨水[一作川]壯。去翼依雲深。勿謂地無疆。劣於山有陰。石榞[音原。其皮可療飢。]徧天下。水陸兼浮沉。自我登隴首。十年經碧岑。劍門來巫峽。薄倚[一作倚薄]浩至今。故園暗戎馬。骨肉失追尋。時危無消息。老去多歸心。志士惜白日。久客藉黃金。敢爲蘇門嘯。庶作梁父吟。

3678 驅豎子摘蒼耳[卽卷耳]

江上秋已分。林[一作村]中瘴猶劇。畦丁告勞苦。無以供日夕。蓬莠獨[一作猶]不焦。野蔬暗泉石。卷耳況療風。童兒且[一作僕先]時摘。侵星驅之去。爛熳任遠適。放筐亭[一作當]午際。洗剝相蒙冪。登牀半生熟。下箸還小益。加點瓜薤間。依稀橘[一作木]奴跡。亂世誅求急。黎民糠籺窄。飽食復何心。荒哉膏粱客。富家廚肉臭。戰地骸骨白。寄語惡少年。黃金且休擲。

4644 秋行官張望督促東渚耗[一作刈]稻向畢清晨遣女奴阿稽豎子阿段往問

東渚雨今足。佇聞稉稻香。上天無偏頗。蒲稗各自長。人情見非類。田家戒其荒。功夫競搰搰。除草置岸旁。穀者命之[一作令士]本。客居安可忘。青春具所務。勤墾免亂常。吳牛力容易。並驅[去聲]動莫當[一作紛遊場]。豐苗亦已穊[一作漑]。雲水照方塘。有生固蔓延。靜一資隄防。督領不無人。提攜[一作挈]頗在綱。荊揚風土暖。肅肅候微霜。尙恐主守疏。用心未甚臧。清朝遣婢僕。寄語踰崇岡。西成聚必散。不獨陵我倉。豈要仁里譽。感此亂世忙。北風吹蒹葭。蟋蟀近中堂。荏苒百工休。鬱紆遲暮傷。

4653 阻雨不得歸瀼西甘林

三伏適已過。驕陽化爲霖。欲歸瀼西宅。阻此江浦深。壞舟百版坼。峻岸復萬尋。篙工初一棄。恐泥勞寸心。佇[一作倚]立東城隅。悵望高飛禽。草堂亂懸圃。不隔崑崙岑。昏渾衣裳外。曠絕同層陰。園甘長成時。三寸如黃金。諸侯舊上計。厥貢傾千林。邦人不足重。所迫豪吏侵。客居暫封殖。日夜偶瑤琴。虛徐五株態。側塞煩胸襟。焉得[一作能]輟兩[一作雨]足。杖藜出嶇嶔。條流數翠實。偃息歸碧潯。拂拭烏皮几。喜聞樵牧音。令兒快搔背。脫我頭上簪。

3694 雨[一本合下二首作雨三首]

峽雲行清曉。煙霧相裴回。風吹蒼江樹[一作去]。雨灑石壁來。淒淒生餘寒。殷殷兼出[一作山]雷。白谷變氣候。朱炎安在哉。高鳥濕不下。居人門未開。楚宮久已滅。幽佩爲誰哀。侍臣書王夢。賦有冠古才。冥冥翠龍[穆天子馬名]駕。多自巫山臺。

3702 雨二首

青山澹無姿。白露誰能數。片片水上雲。蕭蕭沙中雨。殊俗狀巢居。曾臺俯[一作附]風渚。佳客適萬里。沉思情延佇。挂帆遠色外。驚浪滿吳楚。久陰蛟螭出。寇盜[一作冠蓋]復幾許。
空山中宵陰。微冷先枕席。迴風起清曙[一作曉]。萬象萋已碧。落落出岫雲。渾渾倚天石。日假何道行。雨含長江白。連檣荊州船。有士荷矛戟。南防草鎭慘。霑濕赴遠役。羣盜下辟山。總戎備強敵。水深雲光廓。鳴櫓各有適。漁艇息[一作自]悠悠。夷歌負樵客。留滯一老翁。書時記朝夕。

4496 晚登瀼上堂

故躋瀼岸高。頗免崖石擁。開襟野堂豁。繫馬林花動。雉堞粉如[一作似]雲。山田麥無壠。春氣晚更生。江流靜猶湧。四序嬰我懷。羣盜久相踵。黎民困逆節。天子渴垂拱。所思注東北。深峽轉修聳。衰老自成病。郎官未爲冗。淒其望呂葛。不復夢周孔。濟世數嚮時。斯人各枯冢。[指房琯。張鎬。嚴武之流。]楚星南天黑。蜀月西霧重。安得隨鳥翎。迫此懼將恐。

4659 又上後園山脚

昔我遊山東。憶戲東岳陽。窮秋立日觀。矯首望八[一作北]荒。朱崖[在南海中]著毫髮。碧海吹衣裳。蓐收[金神。主秋。]困用事。玄冥[水神。主冬。]蔚強梁。逝水自朝宗。鎭名[一作石]各其方。平原獨顦顇。農力廢耕桑。非[一作北]關風露凋。曾是戍役傷。於時國用富。足以守邊疆。朝廷任猛將。遠奪戎虜場。[追感安祿山討奚、契丹及反亂之事。]到今事反覆。故老淚萬行。龜蒙不復見。況乃懷舊[一作故]鄕。肺萎屬久戰。骨出熱中腸。憂來杖匣劍。更上林北岡。瘴毒猿鳥落。峽乾南日黃。秋風亦已起。江漢始如湯。登高欲有往。蕩析川無梁。哀彼遠征人。去家死路旁。不及祖父塋。纍纍冢相當。

4679 雨

山雨不作埿。江雲薄爲霧。晴飛半嶺鶴。風亂平沙樹。明滅洲景微。隱見巖姿露。拘悶出門遊。曠絕經目趣。消中日伏枕。臥久塵及屨。豈無平肩輿。莫辨望鄕路。兵戈浩未息。蛇虺反相顧。悠悠邊月破。鬱鬱流年度。針灸阻朋曹。糠籺對童孺。一命須屈色。新知漸成故。窮荒益自卑。飄泊欲誰訴。尪羸愁應接。俄頃恐違[一作危]迕。浮俗何萬端。幽人有獨[一作高]步。龐公竟獨往。尙子終罕遇。宿留洞庭秋。天寒瀟湘素。杖策可入舟。送此齒髮暮。

4667 甘林

舍舟越西岡。入林解我衣。青芻適馬性。好鳥知人歸。晨光映遠岫。夕露見日晞。遲暮少寢食。清曠喜荊扉。經過倦俗態。在野無所[一作或]違。試問甘藜藿。未肯羨輕肥。喧靜不同科。出處各天機。勿矜朱門是。陋此白屋非。明朝步鄰里。長老可以依。時危賦斂數。脫粟爲爾揮。相攜行荳田。秋花靄菲菲。子實不得喫。貨市送王畿。盡添軍旅用。迫此公家威。主人長跪問[一作辭]。戎馬何時稀。我衰易悲傷。屈指數賊圍。勸其死王命。愼莫遠奮飛。

3698 雨

行雲遞崇高。飛雨靄而至。潺潺石間溜。汩汩松上駛。亢陽乘秋熱。百穀皆[一作亦]已棄。皇天德澤降。焦卷有生意。前雨傷卒暴。今雨喜容易。不可無雷霆。間作鼓增氣。佳聲達中宵。所望時一致。清霜九月天。髣髴見滯穗。郊扉及我私[一作栽耘]。我圃日蒼翠。恨無抱甕力。庶減臨江費。[舊注。峽內無井。取江水喫。]

3686 種萵苣[幷序]

旣雨已秋。堂下理小畦。隔種一兩席許萵苣。向二旬矣。而苣不甲坼。伊人[一作獨野]莧青青。傷時君子或晚得微祿。轗軻不進。因作此詩。
陰陽一錯[一作屯]亂。驕蹇不復理。枯旱於其中。炎方慘如燬。植物半蹉跎。嘉生將已矣。雲雷欻奔命。師伯集所使。指麾赤白日。澒洞青光[一作雲色]起。雨聲先已[一作以]風。散足盡西靡。山泉落滄江。霹靂猶在耳。終朝紆颯沓。信宿罷瀟灑。堂下可以畦。呼童對經始。苣兮蔬之常。隨事蓺其子。破塊數席間。荷鋤功易止。兩旬不甲坼。空惜埋泥滓。野莧迷汝來。宗生[吳都賦。宗生高岡。]實於此。此輩豈無秋。亦蒙寒露委。翻然出地速。滋蔓戶庭毀。因知邪干正。掩抑至沒齒。賢良雖得祿。守道不封己。擁塞敗芝蘭。衆多盛荊杞。中園陷蕭艾。老圃永爲恥。登於白玉盤。藉以如霞綺。莧也無所施。胡顏入筐篚。

4673 暇日小園散病將種秋菜督勒[一作勤]耕牛兼書觸目

不愛入州府。畏人嫌我眞。及乎歸茅宇。[一作及歸在茅宇]旁舍未曾嗔。老病忌[一作恐]拘束。應接喪精神。江村意自[一作日]放。林木心所欣。秋耕屬地濕。山雨近甚勻。冬菁飯之半。牛力晚[一作曉]來新。深耕種數畝。未甚後四鄰。嘉蔬旣不一。名數頗具陳。荊巫非苦寒。采擷接青春。飛來兩白鶴。暮啄泥中芹。雄者左翮垂。損傷已露[一作及]筋。一步再流血。尙經[一作驚]矰繳勤。三步六號叫。志屈悲哀頻。鸞皇不相待。側頸訴高旻。杖藜俯沙渚。爲汝鼻酸辛。

3955 八哀詩[幷序]

傷時盜賊未息。興起王公。李公。歎舊懷賢。終於張相國。八公前後存歿。遂不詮次焉。
贈司空王公思禮
司空出東夷。[高麗也。]童稚刷勁翮。追隨燕薊兒。穎銳[一作脫]物不隔。服事哥舒翰。意[一作氣]無流沙磧。未甚拔行間。犬戎大充斥。短小精悍姿。屹然強寇敵。貫穿百萬衆。出入由咫尺。馬鞍懸將首。甲外控鳴鏑。洗劍青海水。刻銘天山石。九曲非外蕃。其王轉深壁。飛兔不近駕。鷙鳥資遠擊。曉達兵家流。飽聞春秋癖。胸襟日沉靜。肅肅[一作蕭蕭]自有適。潼關初潰散。萬乘猶辟易。偏裨無所施。元帥見手格。太子入朔方。至尊狩梁益。胡馬纏伊洛。中原氣甚逆。肅宗登寶位。塞望勢敦迫[一作逼]。公時徒步至。請罪將厚責。際會清河公。間道傳玉冊。[哥舒翰敗潼關。思禮走行在。肅宗將斬之。清河公房琯時自蜀奉冊命至。諫上以爲可收後效。遂釋之。]天王拜跪畢。讜議果冰釋。翠華卷飛雪[一作飛雪中]。熊虎亙阡陌。屯兵鳳皇山。帳殿涇渭闢。金城[景龍四年。送金城公主於始平縣。改名金城。非河西金城也。時思禮爲關內節度使鎭此，故云。]賊咽喉。詔鎭雄所搤。禁暴清[一作靖。一作靜。]無雙。爽氣春淅瀝。巷有從公歌。野多青青麥。及夫哭廟後。復領太原役。[長安平。思禮先入清宮。遷兵部尙書。李光弼徙河陽。代爲太原尹、北京留守。尋加守司空。]恐懼祿位高。悵望王土窄。不得見清時。嗚呼就窀穸。[厚夜也。]永[一作空]繫五湖舟。悲甚田橫客。千秋汾晉間。事與雲水白。昔觀文苑傳。豈述廉藺績[一作頗蹟]。嗟嗟[一作諾諾。一作喏喏。]鄧大夫。士卒終倒戟。[鄧景山爲太原尹。爲軍衆所殺。]
故司徒李公光弼[光弼已封王。贈太保。稱司徒者。以其功名著於司徒時。洗兵馬亦云司徒清鑒懸明鏡。]
司徒天寶末。北收晉陽甲。胡[一作獷]騎攻吾城。愁寂意不愜。人安若泰山。薊北斷右脅。朔方氣乃[一作多]蘇。黎首見帝業。二宮泣西郊。九廟起頹壓。未散河陽卒。思明僞臣妾。復自碣石來。火焚乾坤獵。高視笑祿山。公又大獻捷[一作獻大捷]。異王[異姓封王也。寶應元年五月。光弼進封臨淮郡王。]冊崇勳。小敵信所怯。擁兵鎭河汴。千里初妥帖。[上元二年。以光弼爲副元帥。統河南等八道行營節度。出鎭臨淮。]青蠅紛[一作徒]營營。風雨秋一葉。內省未入朝。死淚終映睫。[宦官魚朝恩。郭元振用事。日謀中傷之。吐蕃入寇。代宗召光弼入援。因畏禍。遷延不至。田神功等遂不受節制。恥愧成疾薨。]大屋去高棟。長城掃遺堞。平生白羽扇。零落蛟龍匣。雅望與[一作歎]英姿。惻愴槐里接。三軍晦光彩。烈士痛稠疊。直筆在史臣。將來洗箱篋。吾思哭孤冢。南紀阻歸楫。扶顚永蕭條。未濟失利涉。疲苶[乃結切。莊子。苶然疲役而不知歸。]竟何人。灑涕巴東峽。
贈左僕射鄭國公嚴公武
鄭公瑚璉器。華岳金天晶。[唐封華岳神爲金天王。]昔在童子日。已聞老成名。嶷然大賢[謂武父挺之]後。復見秀骨清。開口取將相。小心事友生。閱書百紙[一作氏]盡。落筆四座驚。歷職匪父任。嫉邪常力爭。漢儀尙整肅。胡騎忽縱橫。飛傳自河隴。逢人問公卿。不知萬乘[一作乘輿]出。雪涕風悲鳴。受詞劍閣道。謁帝蕭關城。寂寞雲臺仗。飄颻沙塞旌。江山少使者。笳鼓凝皇情。壯士血相視[一作見]。忠臣氣不[一作未]平。密論貞觀體。揮發岐陽征。感激動四極。聯翩收二京。西郊牛酒再[一作至]。原[一作九]廟丹青明。匡汲俄寵辱。衞霍竟哀榮。四登會府地。[收長安。拜京兆少尹。寶應元年。拜京兆尹。兩鎭劍南。俱兼成都尹。四登會府也。]三掌華陽兵。[華陽黑水惟梁州。武初出刺綿州。遷東川節度。再拜成都尹。充劍南節度。再遷黃門侍郎。拜成都尹。充劍南節度，乃三掌華陽兵也。]京兆空柳色[一作市]。尙書無履聲。羣烏自朝夕。白馬休橫行。諸葛蜀人愛。文翁儒化成。公來雪山重。公去雪山輕。記室得何遜。韜鈐延子荊。[武嘗延甫爲參謀。故以何遜自比。]四郊失壁壘。虛館開[一作閒]逢迎。堂上指圖[一作書]畫。軍中吹玉笙。豈無成都酒。憂國只細傾。時觀錦水釣。問俗終相幷。意待犬戎滅。人藏紅粟盈。以茲報主願。庶或[一作獲]裨世程。炯炯一心在。沉沉二豎嬰。顏回竟短折。賈誼徒忠貞。飛旐出江漢。孤舟輕荊衡。虛無[一作爲。一作橫。]馬融笛。悵望龍驤塋。空餘老賓客。身上愧簪纓。
贈太子太師汝陽郡王璡
汝陽讓帝[讓皇帝憲。本名成器。初立爲太子。後因明皇有平韋氏功。讓儲位。諡曰讓。]子。眉宇眞天人。虯鬚[一作髯]似太宗。色映塞外[一作寒夜]春。往者開元中。主恩視遇頻。出入獨非時。禮異見羣臣。愛其謹潔極。倍此骨肉親。從容聽[一作退]朝後。或在風雪晨。忽思格猛獸。苑囿騰清塵。羽旗動若一。萬馬肅駪駪。詔王來射雁。拜命已挺身。箭出飛鞚內。上又[一作入]回翠麟。翻然紫塞翮。下拂明月輪。胡人雖獲多。天笑不爲新。王每中一物。手自與金銀。袖中諫獵書。扣馬久上陳。竟無銜橛虞。聖聰[一作慈]矧多仁。官免供給費。水有在藻鱗。匪唯帝老大。皆是王忠勤。晚年務置醴。門引申白賓。[漢楚元王與白生、申公同受詩於浮丘伯。魯穆生不嗜酒，元王爲設醴。]道大容無能。永懷侍芳茵。好學尙貞[一作正]烈。義形必霑巾。揮翰綺繡揚。篇什若有神。川廣不可泝。墓久狐兔鄰。宛彼漢中郡。[王弟漢中王瑀。]文雅見天倫。何以開[一作慰]我悲。泛舟俱遠津。溫溫昔風味。少壯已書紳。舊遊易磨滅。衰謝增[一作多]酸辛。
贈祕書監江夏李公邕
長嘯宇宙間。高才日陵[一作淪]替。古人不可見。前輩復誰繼。憶昔李公存。詞林有根柢。聲華當健筆。灑落富清製。風流散金石。追琢山岳銳。情窮造化理。學貫天人際。干謁走其門。碑版照四裔。各滿深望還。森然起凡例。蕭蕭白楊路。洞徹[一作涸轍]寶珠惠。龍宮塔廟湧[一作踴]。浩劫浮雲[一作空]衞。宗儒俎豆事。故吏去思計。眄睞已皆虛。跋涉曾不泥。向來映當時。豈獨[一作特]勸後世。豐屋珊瑚鉤。騏驎織成罽[居例切]。紫騮隨劍几。義取無虛歲。[邕尤長碑頌。中朝衣冠及天下寺觀。多齎金帛求其文。]分宅脫驂間。感激懷未濟。衆歸賙給美。擺落多藏[一作贓]穢。獨步四十年。風聽九皋唳。嗚呼江夏姿。竟掩宣尼袂。往者武后朝。引用多寵嬖。否臧太常議。[太常博士李處直議韋巨源諡曰昭。邕再駁之。]面折二[一作三]張勢。[宋璟劾張昌宗兄弟反狀。武后不應。邕在階下大言曰。璟所陳當聽。]衰俗凜生風。排蕩秋旻霽。忠貞負冤[一作怨]恨。宮闕深旒綴。放逐早聯翩。低垂困炎厲[一作癘]。日斜鵩鳥入。魂斷蒼梧帝。榮[一作策]枯走不暇。星駕無安稅。幾分漢廷竹。夙擁文侯篲。終悲洛陽獄。事近小臣敝[一作斃]。禍階初負謗。易力何深嚌。[嚌。嘗也。唐藝文傳。擩嚌道眞。]伊昔臨淄亭。酒酣託末契。重敍東都別。朝陰改軒砌。論文到崔[融]蘇[味道]。指[一作推]盡流水逝。近伏盈川[楊炯]雄。未甘特進[李嶠]麗。是非張相國[燕公說]。相扼一危脆。爭名古豈然。鍵捷[一作關鍵。鍵捷二字。廣韻通用。]欻不閉。例[一作倒]及吾家詩。曠懷掃氛翳。慷慨嗣眞作。[原注。和李大夫。乃杜審言詩。]咨嗟玉山桂。鍾律儼高懸。鯤鯨噴迢遞。坡陀青州血。蕪沒汶陽瘞。[李林甫素忌邕。因傳以柳勣罪牽連。遣人就郡杖殺之。]哀贈竟蕭條。恩波延揭厲。子孫存如線。舊客舟凝滯。君臣尙論兵。將帥接燕薊。朗吟六公篇。[張桓等五王洎狄相六公。皆邕詩。]憂來豁蒙蔽。
故祕書少監武功蘇公源明
武功少也孤。徒步客[一作寓]徐兗。讀書東岳中。十載考墳典。時下萊蕪郭。忍飢浮雲巘。負米晚爲身。每食臉必泫。夜字照爇薪。垢衣生[一作帶]碧蘚。庶以勤苦志。報茲劬勞顯[一作願]。學蔚醇儒姿。文包舊史善。灑落[一作淚]辭幽人。歸來潛京輦。射君東堂策。[一作射策君東堂。晉武帝詔諸賢良方正輩會東堂策問。]宗匠集精選。制可題[一作制題墨]未乾。乙科[一作休聲。經策全得爲甲科。策得四帖以上爲乙科。]已大闡。文章日自負。吏祿[一作掾吏]亦累踐。晨趨閶闔內。足蹋宿昔趼。一麾出守還。黃屋朔風卷。不暇陪八駿。虜庭悲所遣。平生滿尊酒。斷此朋知展。憂憤病二秋。有恨石[一作不]可轉。肅宗復社稷。得無逆順辨。范曄顧其兒。李斯憶黃犬。祕書茂松意。[一作祕書茂松色。屢扈祠壇墠。前後百卷文。枕藉皆禁臠。篆刻揚雄流。溟漲本末淺。一本屢扈作再從。一本作屢侍。篆刻作制作。]溟漲本末[一作未]淺。青熒芙蓉劍。犀兕豈獨剸[止兗切]。反爲後輩褻。予實苦懷緬。煌煌齋房芝。[漢武帝有芝房歌。時宰相王璵以祈禱媚上。源明極言之。]事絕[一作終]萬手搴[音蹇]。垂之俟來者。正始徵[一作貞]勸勉。不要[一作惡]懸黃金。胡爲投乳[一作亂]贙[音畎]。結交三十載。吾與誰游衍。滎陽[謂鄭虔]復冥莫。罪罟已橫罥[音泫]。嗚呼子逝日。始泰則[一作郎]終蹇。長安米萬錢。凋喪盡餘喘。戰伐何當解。歸帆阻清沔。尙纏漳水疾。永負蒿里餞。
故著作郎貶台州司戶滎陽鄭公虔
鶢鶋至魯門。不識鐘鼓饗。孔翠望赤霄。愁思[一作入]雕籠養。滎陽冠衆儒。早聞名公賞。地崇士大夫。況乃氣精[一作氣清。一作精氣。]爽。[原注。往者公在疾。蘇許公頲位尊望重。素未相識。早愛才名。躬自撫問。後結忘年之分。遠邇嘉之。]天然生知姿。學立游夏上。神農極闕漏。黃石愧師長。藥纂西極[一作域]名。兵流指諸掌。[原注。公著薈蕞等諸書。又撰胡本草七卷。]貫穿無遺恨。薈蕞何技癢。[虔采集異聞。成書四十餘卷。蘇源明請名會粹。取爾雅序會粹舊說也。一云薈蕞。草多而小。言著書多小碎事也。]圭臬[圭以測日景。臬以平水。]星經奧。蟲篆丹青廣。子雲窺未徧。方朔諧太枉。神翰顧不一。體變鍾兼兩。文傳天下口。大字猶在牓。昔獻書畫圖。新詩亦俱往。滄洲動玉陛[一作階]。宣[一作寡。一作宮。]鶴誤一響。三絕自御題。[明皇題其詩與書畫曰鄭虔三絕。]四方尤所仰。嗜酒益疏放。彈琴視天壤。形骸實土木。親近唯几杖。未曾寄[一作記]官曹。突兀倚書幌。晚就芸香閣。胡塵昏坱莽。反覆歸聖朝。點染無滌盪。老蒙台州掾。泛泛[一作遐泛]淛江槳。覆穿四明雪。飢拾楢溪橡。空聞紫芝歌。不見杏壇丈。天長眺東南。秋色餘魍魎。別離慘至今。斑白徒懷曩。春深秦[一作泰]山秀。葉墜清渭朗。劇談王侯門。野稅林下鞅。操紙終夕酣。時物集遐想。詞場竟疏闊。平昔濫吹[一作咨。一作推。]獎。百年見存歿。牢落吾安放[一作倣]。蕭條阮咸在。出處同世網。他日訪江樓。含悽述飄蕩。[原注。著作與今祕書監鄭君審。篇翰齊價。謫江陵。故有阮咸江樓之句。]
故右僕射相國[英華有曲江二字]張公九齡
相國生南紀。金璞無留礦。仙鶴下人間。獨立霜毛整。矯然江海[一作漢]思。復與雲路永。寂寞想土[一作玉]階。未遑[一作嘗]等箕潁。上君白玉堂。倚君金華省。碣石[一作竭力]歲崢嶸。天地[一作池]日蛙黽。退食吟大庭。何心記[一作託]榛梗。骨驚畏曩哲。鬒[一作鬚]變負人境。雖蒙換蟬冠。右地恧[女六切]多幸。敢忘[一作志]二疏歸。痛迫蘇耽井。[九齡乞歸養母。不許。後以母喪解職。]紫綬[一作金紫]映暮年。荊州[九齡嘗薦周子諒。周得罪。以舉非其人。貶荊州長史。]謝所領。庾公興不淺。黃霸鎭每靜。賓客引調同。諷詠在務屛。詩罷地有餘。[一作詩地能有餘]篇終語清省。一陽發陰管。淑氣含公鼎。乃知君子心。用才文章境。散帙起翠螭。倚薄巫廬並。綺麗玄暉擁。牋誄任昉騁。自我[一作成]一家則[一作削]。未缺隻字警。千秋滄海南。名繫朱鳥[南宮赤帝。其精為朱鳥。乃南方七宿。]影。歸老[一作歟]守故林。戀闕悄[一作嘗]延頸。波濤良史筆。蕪絕大庾嶺。向時禮數隔。制作難上請。再讀徐孺碑。猶思理煙艇。

5288 寫懷二首

勞生共乾坤。何處異風俗。冉冉自趨競。行行見羈束。無貴賤不悲。無富貧亦足。萬古一骸骨。鄰家遞歌哭。鄙夫到巫峽。三歲如轉燭。全命甘留滯。忘情任榮辱。朝班及暮齒。日給還脫粟。編蓬石城東。采藥山北[一作林]谷。用心霜雪間。不必條蔓綠。非關故安排。曾是順幽獨。達士如弦直。小人似鉤曲。曲直我不知。負暄候樵牧。
夜深坐南軒。明月照我膝。驚風翻河漢。梁棟已出日[一作日已出]。羣生各一宿。飛動自儔匹。吾亦驅其兒。營營爲私實[一作室]。天寒行旅稀。歲暮日月疾。榮名忽[一作惑]中人。世亂如蟣蝨。古者三皇前。滿腹志願畢。胡爲有結繩。陷此膠與漆。禍首燧人氏。厲階董狐筆。君看燈燭張。轉使飛蛾密。放神八極外。俯仰俱蕭瑟。終契如往還。[一作終然契眞如。]得匪合仙術。[一作歸匪金仙術。]

5297 可歎

天上浮雲如[一作似]白衣。斯須改變如蒼狗。古往今來共一時。人生萬事無不有。近者抉眼去其夫[一作眯]。河東女兒身姓柳。丈夫正色動引經。酆城客子王季友。羣書萬卷常暗誦。孝經一通看在手。貧窮老瘦家賣屐[一作履]。好事就之爲攜酒。豫章太守高帝孫。[謂李勉。]引爲賓客敬頗久。聞[一作問]道三年未曾語。小心恐懼閉其口。太守得之更不疑。人生反覆看亦[一作已]醜。明月無瑕[卽指季友爲妻所棄事]豈容易。紫氣鬱鬱猶衝斗。時危可仗眞豪俊。二人得置君側否。太守頃者領山南。邦人思之比父母。王生早曾拜顏色。高山之外皆培塿。用爲羲和天爲成。用平水土地爲厚。王也論道阻江湖。李也丞疑[一作凝]曠前後。死爲星辰終不滅。致君堯舜焉肯朽。吾輩碌碌飽飯行。風后力牧長回首。

5308 觀公孫大娘弟子舞劍器行[幷序]

大曆二年十月十九日。夔府別駕元持[一作特]宅。見臨潁李十二娘舞劍器。壯其蔚跂。問其所師[一本此下有答字]。曰余公孫大娘弟子也。開元三[一作五]載。余尙童稚。記於郾城觀公孫氏舞劍器渾脫。瀏灕頓挫。獨出冠時。自高頭宜春梨園二伎[一作教]坊內人洎外供奉。曉是舞者。聖文神武皇帝初。公孫一人而已。玉貌錦[一作繡]衣。況余白首。今茲弟子。亦匪盛顏。旣辨其由來。知波瀾莫二。撫事慷慨。聊爲劍器行。往者吳人張旭。善草書帖。數常於鄴[一作葉]縣見公孫大娘舞西河劍器。自此草書長進。豪蕩感激。卽公孫可知矣。
昔有佳人公孫氏。一舞劍氣動四方。觀者如山色沮喪。天地爲之久低昂。㸌[音酷]如羿射九日落。矯如羣帝驂龍翔。來[一作末]如雷霆收震怒。罷如江海凝清光。絳脣珠袖兩寂寞。況[一作脫。一作晚。]有弟子傳芬芳。臨潁美人在白帝。妙舞此曲神揚揚。與余問答旣有以。感時撫事增惋傷。先帝侍女八千人。公孫劍器初第一。五十年間似反掌。風塵傾動[一作澒洞]昏王室。梨園子弟散如煙。女樂餘姿映寒日。金粟堆南木已拱。瞿唐石城草[一作暮]蕭瑟。玳筵急管曲復終。樂極哀來月東出。老夫不知其所往。足繭荒山轉愁疾[一作寂]。

4129 往在

往在西京日[一作時]。胡來滿彤[一作丹]宮。中宵焚九廟。雲漢爲之紅。解瓦飛十里。繐帷紛[一作粉]曾[一作層]空。疚心惜木主。一一灰悲風。合昏排鐵騎。清旭[一作曉]散錦𩦺。[廣韻。驢子曰𩦺。祿山陷兩京。以橐駝運御府珍寶。故云。一作幪。]賊臣表逆節[一作帥]。相賀以成功。是時妃嬪戮。連爲糞土叢。當宁陷玉座。白間剝畫蟲。不知二聖處。私泣百歲翁。車駕旣云還。楹桷欻穹崇。故老復涕泗。祠官樹椅桐。宏壯不如初。已見帝力雄。前春禮郊廟。祀事親聖躬。微軀忝近臣。景從陪羣公。登階捧玉冊。峩冕耿[一作聆]金鍾。侍祠恧先露[一作霑]。掖垣邇濯龍。天子惟孝孫。五雲起九重。鏡匳換粉黛。翠羽猶葱朧。前者厭羯胡。後來遭犬戎。俎豆腐[一作臠]膻肉。罘罳行角弓。安得自西極。申命空山東。盡驅詣闕下。士庶塞關中。主將曉逆順。元元歸始終。一朝自罪己[一作罪己已]。萬里車書通。鋒鏑供鋤犁。征戍[一作伐]聽所從。冗官各復業。土著還力農。君臣節儉足。朝野歡呼[一作娛]同。中興似[一作比]國初。繼體如太宗。端拱納諫諍。和風日沖融。赤墀櫻桃枝。隱映銀絲籠。千春薦陵寢。永永垂無窮。京都不再火。涇渭開愁容。歸號故松柏。老去苦[一作若]飄蓬。

4110 昔遊

昔者與高[適]李[白]。晚[一作同]登單父臺。寒蕪際碣石。萬里風雲來。桑柘葉如雨。飛藿去[一作共]裴回。清霜大澤凍。禽獸有餘哀。是時倉廩實。洞達寰區[一作瀛]開。猛士思滅胡。將帥望三台。君王無所惜。駕馭英雄材。幽燕盛用武。供給亦勞哉。吳門轉粟帛。泛海陵蓬萊。肉食三[一作四]十萬。獵射起黃[一作塵]埃。隔河憶長眺。青歲已摧頹。不及少年日。無復故人杯。賦詩獨流涕。亂世想賢才。有[一作君。一作若。]能市駿骨。莫恨少龍媒。商山議得失。蜀主脫嫌猜。呂尙封國邑。傅說已鹽梅。景晏楚山深。水鶴去低回。龐公任本性。攜子臥蒼苔。[市駿以下。言果能求賢。則商山、諸葛、呂尙、傅說之流。世豈少其人哉。惟甫漂泊楚山。終當爲龐公高隱耳。]

4083 壯遊

往昔[一作者]十四五。出遊[一作入]翰墨場。斯文崔魏徒。[原注。崔鄭州尙、魏豫州啓心。]以我似[一作比]班揚。七齡思卽壯。開口詠鳳皇。九齡書大字。有作成一囊。性豪業嗜酒。嫉惡懷剛腸。脫略[一作落]小時輩。結交皆老蒼。飲酣視八極。俗物都茫茫。東下姑蘇臺。已具浮海航。到今有遺恨。不得窮扶桑。王謝風流遠。闔廬丘墓荒。劍池石壁仄。長洲荷芰香。嵯峨閶門北。清廟映回[一作池]塘。每趨吳太伯。撫事淚浪浪。枕戈憶句踐。渡浙想秦皇。蒸魚聞匕首。除道哂要章。[說文腰作要。除道腰章。用朱買臣事。]越女天下白。鑑湖五月涼。剡溪蘊秀異。欲罷不能忘。歸帆拂天姥。中歲貢舊鄕。氣劘屈賈壘。目[一作日]短曹劉牆。忤下考功第。獨辭京尹堂。放蕩齊趙間。裘馬頗清狂。春歌叢臺上。冬獵青丘旁。呼鷹皁[一作紫]櫪[一作櫟]林。逐獸雲雪岡。射飛曾縱鞚。引[一作跋]臂落鶖鶬。蘇侯據鞍喜。[原注。監門冑曹蘇預。]忽如攜葛強。快意八九年。西歸到咸陽。許與必詞伯。賞[一作貴]遊實賢王。曳裾置醴地。奏賦入明光。天子廢食召。羣公會軒裳。脫身無所愛[一作受]。痛飲信行藏。黑貂不[一作寧]免敝。斑鬢兀稱觴。杜曲晚耆舊。[一作換。一作挽。]四郊多白楊。坐深鄕黨敬。日[一作自]覺死生忙。朱門任[一作務]傾奪。赤族迭罹殃。國馬竭粟豆。官雞輸稻粱。舉隅見煩費。引古惜興亡。河朔風塵起。岷山行幸長。兩宮各警蹕。萬里遙相望。崆峒殺氣黑。少海旌旗黃。禹功亦命子。涿鹿親戎行。翠華擁英[一作吳]岳。螭虎噉豺狼。爪牙一不中。胡兵更陸梁。大[一作天]軍載草草。凋瘵滿膏肓。備員竊補衮。憂憤心飛揚。上感九廟焚[一作毀]。下憫萬民[一作蒼生]瘡。斯時伏青蒲。廷爭守御牀。君辱敢愛死。赫怒幸無傷。聖哲體仁恕。宇縣復小康。哭廟灰燼中。鼻酸朝未央。小臣議論絕。老病客殊方。鬱鬱苦不展。羽翮困低昂。秋風動哀壑。碧蕙捐[一作損]微芳。之推避賞從。漁父濯滄浪。榮華敵勳業。歲暮有嚴霜。吾觀鴟夷子。才格出尋常。羣凶逆未定。側佇英俊翔。

4119 遣懷

昔我遊宋中。惟梁孝王都。名今陳留亞。劇則貝魏俱。邑中九萬家。高棟照通衢。舟車半天下。主客多歡娛。白刃讐不義。黃金傾有無。殺人紅塵裏。報答在斯須。憶與高李輩。[適、白。]論交入酒壚。兩公壯藻思。得我色敷腴。氣酣登吹[一作文]臺。懷古視平蕪。芒碭雲一去。雁鶩空相呼。先帝正好武。寰海未凋枯。猛將收西域。長戟破林胡。百萬攻一城。獻捷不云輸。組練棄如泥。尺土負[一作勝]百夫。拓境功未已。元和辭大爐。亂離朋友盡。合沓歲月徂。吾衰將焉託。存歿再嗚呼。蕭條益堪愧。獨在天一隅。[一作蕭條病益甚。塊獨天一隅。]乘黃已去矣。凡馬徒區區。不復見顏鮑。繫舟臥荊巫。臨餐吐更食。常恐違撫孤。

4813 同元使君舂陵行[有序]

覽道州元使君結舂陵行。兼賊退後示官吏作二首。志之曰。當天子分憂之地。效漢官[舊作朝]良吏之目[一作日]。今盜賊未息。知民疾苦。得結輩十數公。落落然參錯天下爲邦伯。萬物吐[一作壯]氣。天下少[一作小]安。可得矣[一作已]。不意復見比興體制。微婉頓挫之詞。感而有詩。增諸卷軸。簡知我者。不必寄元[一作云]。
遭亂髮盡[一作遽]白。轉衰病相嬰[一作縈]。沉綿盜賊際。狼狽江漢行。歎時藥力薄。爲客羸瘵成。吾人詩家秀[一作流]。博采世上名。粲粲元道州。前聖畏後生。觀乎舂陵作。欻見俊哲情。復覽賊退篇。結也實國楨。賈誼昔流慟。匡衡常引經。道州憂[一作哀]黎庶。詞氣浩縱橫。兩章對秋月[一作水]。一字偕[一作皆]華星。致君唐虞際。純[一作淳]樸憶[一作意]大庭。何時降璽書。用爾爲丹青。[公卿者。神化之丹青。]獄訟永[一作久]衰息。豈唯偃甲兵。悽惻念誅求。薄斂近休明。乃知正人意。不苟飛長纓。涼飆振南岳。之子寵若驚。色阻[一作沮]金印大。興含滄浪[一作溟]清。我多長卿病。日夕思朝廷。肺枯渴太甚。漂泊公孫城。呼兒具紙筆。隱几臨軒楹。作詩呻吟內。墨澹字攲傾。感彼危苦詞。庶幾知者聽。

4213 李潮八分小篆歌

蒼頡鳥跡旣茫昧。字體變化如浮雲。陳倉石鼓[其石粗有鼓形。字刻石旁。其數有十。初在陳蒼野中。韓愈爲博士時。請於祭酒。欲以數橐駝輿致太學。不從。鄭餘慶始遷之鳳翔。愈以爲宣王鼓。韋應物以爲文王鼓。宣王刻。歐陽修集古錄始設三疑。鄭樵摘㞼殹二字。見於秦斤、秦權。而以爲秦鼓。程大昌又云成王之鼓。左傳成有岐陽之蒐。其字乃番吾之跡。]又[一作文]已訛。大小二篆生八分。[宣王太史籀著大篆十五篇。與蒼頡古文或異。秦李斯、胡毋敬輩。改省爲小篆。程邈獻隸書。主於徒隸簡易。王次仲作八分。蓋小篆古形猶存其半。八分已減小篆之半。隸又減八分之半。本謂之楷書。楷隸大範相同。張懷瓘謂程邈以後之隸與鍾、王之今楷爲一意。歐陽修以八分為隸。洪适因之。迄無定說。]秦有李斯漢蔡邕。中間作者寂不聞。嶧山之碑野火焚。棗木傳刻肥失眞。苦縣光和[苦縣老子碑。蔡邕書。樊毅西岳碑。漢光和中立。]尙骨立[一作力]。書[一作畫]貴瘦硬方通神。惜哉李蔡不復[一作可]得。吾甥李潮下筆親。尙書韓擇木。[昌黎人]騎曹蔡有鄰。[濟陽人]開元已來數八分。潮也奄有二子成三人。況潮小篆逼秦相。快劍長戟森相向。八分一字直百[一作千]金。蛟龍盤拏肉屈強。吳郡張顚誇草書。草書非古空雄壯。豈如吾甥不流宕。丞相中郎丈人行。巴東[一作江]逢李潮。逾月求我歌。我今衰老才力薄。潮乎潮乎奈汝何。

4291 覽柏中允[一作丞]兼子姪數人除官制詞因述父子兄弟四美載歌絲綸

紛然喪亂際。見此忠孝門。蜀中寇亦甚。柏氏功彌存。深誠補王室。戮力自元昆。三止錦江沸。獨清玉壘昏。高名入竹帛。新渥照乾坤。子弟先卒伍。芝蘭疊璵璠。同心注師律。灑血在戎軒。絲綸實具載。紱冕已殊恩。奉公舉骨肉。誅叛經寒温[一作暄]。金甲雪猶凍。朱旗塵不翻。每聞戰場說。欻激懦氣奔。聖主國多盜。賢臣官則尊。方當節鉞用。必絕祲沴[音戾]根。吾病日回首。雲臺誰再論。作歌挹盛事。推轂期孤鶱。

3863 聽楊氏歌

佳人絕代歌。獨立發皓齒。滿堂慘不樂。響下清虛裏[一作浮雲裏]。江城帶素月。況乃清夜起。老夫悲暮年。壯士淚如水。玉杯久寂寞。金管迷宮徵。勿云聽者疲。愚智心盡死。古來傑出士[一作事]。豈待[一作特]一知己。吾聞昔秦青。傾側[一作倒]天下耳。

4318 荊南兵馬使太常卿趙公大食刀歌

太常樓船聲嗷嘈。問兵刮寇趨[一作超]下牢。[楚地有上、下牢。]牧出令奔飛百艘。猛蛟突獸紛騰逃。白帝寒城駐錦袍。玄冬示我胡國刀。壯士短衣頭虎毛。憑軒拔鞘天爲高。翻風轉日木[一作水]怒號。冰翼雪[一作雲]澹傷哀猱。鐫錯碧甖鸊鵜膏。鋩鍔[一作銛鋒]已瑩虛[一作靈]秋濤。鬼物撇捩辭[一作亂]坑壕。蒼水使者捫赤絛。龍伯國人罷釣鼇。芮公[恐是衞伯玉]回首顏色勞。分閫[一作壺]救世用賢豪。趙公玉立高歌起。攬環結佩相終始。萬歲持之護天子。得君亂絲與君理。蜀江如線如針水[一作針如水]。荊岑彈丸心未已。賊臣惡子休干紀。魑魅魍魎徒爲耳。妖腰亂領敢欣喜。用之不高亦不庳。不似長劍須天倚。吁嗟光祿英雄弭。大食寶刀聊可比。丹青宛轉麒麟裏。光芒六合無泥滓。

4328 王兵馬使二角鷹

悲臺蕭颯[一作瑟]石巃嵸。哀壑杈枒浩呼[一作污]洶。中有萬里之長江。迴風滔[一作陷]日孤光動。角鷹翻倒壯士臂。將軍玉帳軒翠[一作昂。一作勇。]氣。二鷹猛腦徐侯穟[一作絛徐墜]。目如愁胡視天地。杉雞竹兔不自惜。溪[一作孩]虎野羊俱辟易。韝上鋒稜十二翮。將軍勇銳與之敵。將軍樹勳起安西。崑崙虞泉入馬蹄。白羽曾肉三狻猊。敢決豈不與之齊。荊南芮公得將軍。亦如角鷹下翔[一作入朔]雲。惡鳥飛飛啄金屋。安得爾輩開其羣。驅出六合梟鸞分。

4803 狄明府[博濟。一作寄狄明府。]

梁公曾孫我姨弟。不見十年官濟濟。大賢之後竟陵遲。浩蕩古今同一體。比看叔伯四十人。有才無命百寮底。今者兄弟一百人。幾人卓絕秉周禮。在汝更用文章爲。長兄白眉復天啓。汝門請從曾翁[一作公]說。太后當朝多巧詆[一作計]。狄公執政在末年。濁河終[一作中]不污清濟。國嗣初將付諸武。公獨廷諍守丹陛。禁中決冊[一作冊決]請[一作詔]房陵。[武后革唐。廢中宗為廬陵王。遷房州。欲立武三思爲太子。仁傑泣諫曰。母子姑姪孰親。若立三思，他日廟不祔姑。后感悟。迎中宗還宮。]前[一作滿]朝長老皆流涕。太宗社稷一朝正。漢官威儀重昭洗。時危始識不世才。誰謂荼苦甘如薺。汝曹又宜列土[一作鼎]食。身使門戶多旌棨。胡爲漂泊岷漢間。干謁王侯頗歷抵[一作詆]。況乃山高水有波。秋風蕭蕭露泥泥。虎之飢。下巉巖。蛟之橫。出清泚。早歸來。黃土泥衣[一作黃土污人]眼易眯。

4686 秋風二首

秋風淅淅吹巫山。上牢下牢修水關。吳檣楚柁牽百丈。暖向神[一作成]都[唐志。光宅元年。號東都曰神都。]寒未還。要路何日罷長戟。戰自青羌連百[一作白]蠻。中巴不曾[一作得]消息好。暝傳戍鼓長雲間。
秋風淅淅吹我衣。東流之外西日微。天清[一作晴]小城搗練急。石古細路行人稀。不知明月爲誰好。早晚孤帆他[一作也]夜歸。會將白髮倚庭樹。故園池臺今是非。

5253 久雨期王將軍不至

天[一作山]雨蕭蕭滯[一作帶]茅屋。空山無以慰幽獨。銳頭將軍來何遲。令我心中苦不足。數看黃霧亂玄雲。時聽嚴風折喬木。泉源泠泠雜猿狖。泥濘[一作滓]漠漠飢鴻鵠。歲暮窮陰耿未已。人生會面難再得。憶爾腰下鐵絲箭。射殺林中雪色鹿。前者坐皮因問毛。知子歷險人馬勞。異獸如飛星宿落。應弦不礙蒼山高。安得突騎只五千。崒然眉骨皆爾曹。走平亂世相催促。一豁明主正鬱陶。憶[一作恨]昔范增碎玉斗。未使吳兵著白袍。昏昏閶闔閉氛祲。十月荊南雷怒號。

4750 別李祕書始興寺所居

不見祕書心若失。及見祕書失心疾。安爲動主理信然。我獨覺子神充實[一作精神實]。重聞西方止[一作正]觀經。老身古寺風泠泠。妻兒待我[一作來。一作米。]且歸去。他日杖藜來細聽。

5261 虎牙行[虎牙在荊門之北。江水峻急。]

秋[一作北]風欻吸[一作欻欻]吹南國。天地慘慘無顏色。洞庭揚波江漢迴。虎牙銅柱皆傾側。巫峽陰岑朔漠氣。峯巒窈窕谿谷黑。杜鵑不來猿狖寒[一作啼]。山鬼幽憂雪霜逼。楚老長嗟憶炎瘴。三尺角弓兩斛力。壁立石城橫塞起。金錯旌竿滿雲直。漁陽突騎獵青丘。犬戎鎖甲聞[一作圍]丹極。八荒十年防盜賊。征戍誅求寡妻哭。遠客中宵淚霑臆。

5265 錦樹行[因篇內有錦樹二字。摘以為題。非正賦錦樹也。與上虎牙同。]

今日苦短昨日休。歲云暮矣增離憂。霜凋碧樹待[一作行。一云作。]錦樹。萬壑東逝無停留。荒戍之城石色古。東郭老人住青丘。飛書白帝營斗粟。琴瑟几杖柴門幽。青[一作春]草萋萋盡枯死。天馬[一作驥]跂[一作跛]足隨氂牛。自古聖賢多薄命。姦雄惡少皆封侯[一作封公侯]。故國三年一消息。終南渭水寒悠悠。五陵豪貴反顚倒。鄕里小兒狐白裘。生男墮地要膂力。一生[一作生女]富貴傾邦國。莫愁父母少黃金。天下風塵兒亦得。

3377 赤霄行

孔雀未知牛有角。渴飲寒泉逢觝觸。赤霄懸圃須往來。翠尾金花不辭辱。江中淘河[卽鵜鶘]嚇飛燕。銜泥卻落羞華屋。皇孫猶曾蓮[音輦]勺[下邽有蓮勺故城。漢宣帝微時嘗受困處。]困。衞[一作鮑]莊見貶傷其足。老翁愼莫怪少年。葛亮貴和書有篇。[陳壽定諸葛氏集目錄。凡二十四篇。貴和第十一。]丈夫垂名動萬年。記憶細故非高賢。

5360 前苦寒行二首[王僧虔技錄。清調有六曲。一苦寒行。]

漢時長安雪一丈。牛馬毛寒縮如蝟。楚江巫峽冰入懷。虎豹哀號又堪記。秦城老翁荊揚客。慣習炎蒸歲絺綌。玄冥祝融氣或交。手持白羽未敢釋。
去年白帝雪在山。今年白帝雪在地。凍埋蛟龍南浦縮。寒刮[一作割]肌膚北風利。楚人四時皆麻衣。楚天萬里[一作頃]無晶輝。三足之烏足[一作骨]恐斷。羲和送將何所歸。[一作迭送將安歸。一作送之將安歸。]

5364 後苦寒行二首

南紀巫廬瘴不絕。太古以來無尺雪。蠻夷長老怨苦寒。崑崙天關凍應[一作欲]折。玄猿口噤不能嘯。白鵠翅垂眼流[一作出]血。安得春泥補地裂。
晚[一作曉]來江門[一作邊。一作間。]失大木。猛風中夜吹[一作飛]白屋。天兵斬斷[一作新斬]青海戎。殺氣南行動地軸。不爾苦寒何太[一作其]酷。巴東之峽生凌澌。彼蒼回軒[一作軻。一作斡。]人得知。

5369 晚晴

高唐[一作堂]暮冬雪壯哉。舊瘴無復似塵埃。崖沉谷沒白皚皚。江石缺裂青楓摧。南天三旬苦霧開。赤日照耀從西來。六龍寒急光裴回。照我衰顏忽落地。口雖吟詠心中哀。未怪及時少年子。揚眉結義黃金臺。洎[一作汨]乎吾生何飄零。支離委絕同死灰。

5372 復陰

方冬合沓玄陰塞。昨日晚晴今日黑。萬里飛蓬映天過。孤城樹羽揚風直。江濤簸[一作欺]岸黃沙走。雲雪埋山蒼兕吼。君不見夔子之國杜陵翁。牙齒半落左耳聾。

5357 夜歸

夜來歸來衝虎過。山黑家中已眠臥。傍見北斗向江低。仰看明星當空大。庭前把燭嗔[一作喚]兩炬。峽口驚猿聞一箇。白頭老罷舞復歌。杖藜不睡誰能那。

5110 寄柏學士林居

自胡之反持干戈。天下學士亦奔波。歎彼幽棲載典籍。蕭然暴露依[一作向]山阿。青山萬里[一作重]靜散地。白雨[一作羽]一洗空垂蘿。亂代飄零余[一作餘]到此。古人成敗子如何。荊揚春冬異風土。巫峽日夜多雲[一作風]雨。赤葉楓林百舌鳴。黃泥[一作花]野岸天雞舞。盜賊縱橫甚密邇。形神寂寞甘辛苦。幾時高議排金門。各使蒼生有環堵。

5113 寄從孫崇簡

嵯峨白帝城東西。南有龍湫北虎溪。吾孫騎曹不騎[一作記]馬。業學尸鄕多養雞。龐公隱時盡室去。武陵春樹他人迷。與汝林居未相失。近身藥裹酒長攜。牧豎[一作叟]樵童亦無賴。莫令斬斷青雲梯。

4786 奉酬薛十二丈判官見贈

忽忽峽中睡。悲風[一作秋]方一醒。西來有好鳥。爲我下青冥。羽毛淨[一作盡]白雪。慘澹飛雲汀。旣蒙主人顧。舉翮唳孤亭。持以比佳士。及此慰揚舲。清文動哀玉。見道發新硎。欲學鴟夷子。待勒燕山銘。誰重斷蛇劍。[一作國重斬邪劍。]致君君未聽。志在麒麟閣。無心雲母屛。卓氏近新寡。豪家朱門[一作戶]扃。相如才[一作琴]調逸。銀漢會雙星。客來洗粉黛。日暮拾流螢。不是無膏火。勸郎勤六經。老夫自汲澗。野水日泠泠。我歎黑頭白。君看銀印青。臥病識山鬼。爲農知地形。誰矜坐錦帳。苦厭食魚腥。東西兩岸坼[一作岸兩坼]。橫[一作積]水注滄溟。碧色忽[一作苦]惆悵。風雷搜百靈。空中右[一作有]白虎。赤節引娉婷。自云帝里[一作季]女。噀雨鳳凰翎。襄王薄行跡。莫學冷如丁。[一作冰。一作令威丁。]千秋一拭淚。夢覺有微馨。人生相感動。金石兩青熒。丈人但安坐。休辨渭與涇。龍蛇尙格鬬。灑血暗郊坰。吾聞聰明主。治[一作活]國用輕刑。銷兵鑄農器。今古歲方寧。文[一作天]王日儉德。俊乂始盈庭。榮華貴少壯。豈食楚江萍。

4501 醉爲馬墜，羣公攜酒相看

甫也諸侯老賓客。罷酒酣歌拓金戟。騎馬忽憶少年時。散蹄迸落瞿唐石。白帝城門水雲外。低身直下八千尺。粉堞電轉紫遊韁。東得平岡出天壁。江村野堂爭入眼。垂鞭[一作肩]嚲鞚凌紫陌。向來皓首驚萬人。自倚紅顏能騎射。安知決臆追風足。朱汗驂驔猶噴玉。不虞一蹶終損傷。人生快意多所辱。職當憂戚伏衾枕。況乃遲暮加煩促。明[一作朋]知來問腆我顏。杖藜強起依僮僕。語盡還成開口笑。提攜別掃清谿曲。酒肉如山又一時。初筵哀絲動豪竹。共指西日不相貸。喧呼且覆杯中淥。何必走馬來爲問[一作不爲身]。君不見嵇康養生遭[一作被]殺戮。

5379 別李義

神堯十八子。十七王其門。道[道王元慶]國洎[一作及]舒[舒王元明]國。督[一作實]唯親弟昆。中外貴賤殊。余亦忝諸孫。[李義當是道國之裔。甫則舒國後裔之外孫也。]丈人嗣三葉[一作王業]。之子白玉温。道國繼德業。請從丈人論。丈人領宗卿。肅穆古制敦。先朝納諫諍。直氣橫乾坤。子建文筆壯。河間經術存。爾[一作溫]克富詩禮。骨清慮不喧。洗[一作洒]然遇知己。談論淮湖[一作河]奔。憶昔初見時。小襦繡芳蓀。長成忽會面。慰我久疾魂。三峽春冬交。江山雲霧昏。正宜且聚集。恨此當離尊。莫怪執杯遲。我衰涕唾煩。重問子何之。西上岷江源。願子少干謁。蜀都足戎軒。誤失將帥意。不如親故恩。少年早歸來。梅花已飛翻。努力愼風水。豈惟數盤飧。猛虎臥在岸。蛟螭出無痕。王子自愛惜。老夫困石根。生別古所嗟。發聲爲爾吞。

5335 送高司直尋封閬州

丹雀銜書來。暮棲何鄕樹。驊騮事天子。辛苦在道路。司直非冗官。荒山甚無趣。借問泛舟人。胡爲入雲霧。與子姻婭間。旣親亦有故。萬里長江邊。邂逅一相遇。長卿消渴再。公幹沉綿屢。清談慰老夫。開卷得佳句。時見文章士。欣然澹[一作談]情素。伏枕聞別離。疇能忍漂寓。良會苦短促。溪行水奔注。熊羆咆空林。游子愼馳騖。西謁巴中侯。艱險如跬步。主人不世才。先帝常特顧。拔爲天軍佐。崇大王法度。淮海生清風。南翁尙思慕。公宮造廣廈。木石乃無數。初聞伐松柏。猶臥天一柱。我瘦[一作病]書不成。成字讀[一作字]亦誤。爲我問故人。勞心練征戍。

4754 君不見簡蘇徯

君不見道邊廢棄池。君不見前者摧折桐。百年死樹中琴瑟。一斛舊水藏蛟龍。丈夫蓋棺事始定。君今幸未成老翁。何恨顦顇在山中。深山窮谷不可處。霹靂魍魎兼[一作幷]狂風。

4758 贈蘇四徯

異縣昔同遊。各云厭轉蓬。別離已五年。尙在行李中。戎馬日衰息。乘輿安九重。有才何棲棲。將老委所窮。爲郎未爲賤。其奈疾病攻。子何面黧黑。不[一作焉]得豁心胸。巴蜀倦剽掠[一作劫]。下愚成土風。幽薊已削平。荒徼尙彎弓。斯人脫身來。豈非吾道東。乾坤雖寬大。所適裝囊空。肉食哂菜色。少壯欺老翁。況乃主客間。古來偪側同。君今下荊揚。獨帆如飛鴻。二州豪俠場。人馬皆自雄。一請甘飢寒。再請甘養蒙。

4489 寄薛三郎中[據]

人生無賢愚。飄颻若埃塵。自非得神仙。誰免危[一作克免]其身。與子俱白頭。役役[一作沒沒]常苦辛。雖爲尙書郎。不及村野人。憶昔村野人。其樂難具陳。藹藹桑麻交。公侯爲等倫。天未厭戎馬。我輩本常[一作長]貧。子尙客荊州。我亦滯江濱。峽中一臥病。瘧癘終冬春。春復加肺氣。此病蓋有因。早歲與蘇鄭。痛飲情相親。二公化爲土。嗜酒不失眞。余今委修短。豈得恨命屯。聞子心甚壯。所過信席珍。上馬不用扶。每[一作忽]扶必怒嗔。賦詩賓客間。揮灑動八垠。乃知蓋代手。才力老益神。青草洞庭湖。東浮滄海漘。君山可避暑。況足采白蘋。子豈無扁舟。往復江漢津。我未下瞿塘。空念禹功[一作力]勤。聽說松門峽。吐藥攬衣巾。高秋卻束帶。鼓枻視青旻。鳳池日澄碧。濟濟多士新。余病不能起。健者勿逡巡。上有明哲君。下有行化臣。

5188 大覺高僧蘭若[原注。和尙去冬往湖南。]

巫山不見廬山遠。松林[一作間]蘭若秋風晚。一老猶鳴日暮鐘。諸僧尙乞齋時飯。香爐峯色隱晴湖。種杏仙家近白榆。飛錫去年啼邑子。獻花何日許門徒。

3393 宿青溪驛，奉懷張員外十五兄之緒

漾舟千山內。日入泊枉[一作荒]渚。我生本飄飄。今復在何許。石根青楓林。猿鳥聚儔侶。月明游子靜。畏虎不得語。中夜懷友朋。乾坤此深阻。浩蕩前後間。佳期付[一作赴]荊楚。

5427 敬寄族弟唐十八使君[甫自撰萬年縣君京兆杜氏墓誌云。其先系統於伊祁。分姓於唐杜。]

與君陶唐後。盛族多其人。聖賢冠史籍。枝派羅源津。在今氣[一作最]磊落。巧僞莫敢親。介立實吾弟。濟時肯殺身。物白諱受玷。行高無污眞。得罪永泰末。放之五溪濱。鸞鳳有鎩翮。先儒曾抱麟。雷霆霹[一作劈]長松。骨大卻生筋。一失不足傷。念子孰自珍。泊舟楚宮岸。戀闕浩酸辛。除名配清江。厥土巫峽鄰。登陸將首途。筆札枉所申。歸朝跼病肺。敍舊思重陳。春風洪濤壯。谷轉頗彌旬。我能泛中流。搪突鼉獺瞋。長年已省柁。慰此貞良臣。

5489 憶昔行

憶昔北尋小有洞。洪河怒濤過輕舸。辛勤不見華蓋君。艮岑青輝慘么麼。[不長曰么，細小曰麼]千崖無人萬壑靜。三步回頭五步坐。秋山眼冷魂未歸。仙賞心違淚交墮。弟子誰依白茅[一作石]室。盧老獨啓青銅鎖。巾拂香餘搗藥塵。階[一作前]除灰死燒丹火。懸圃滄洲莽空闊。金節羽衣飄婀娜。落日初霞閃餘映。倏忽東西無不可。松風澗水聲合時。青兕黃熊啼向我。徒然咨嗟撫遺迹。至今夢想仍猶佐[一作左]。祕訣隱文須內教。晚歲何功使[一作收]願果。更討[一作覓]衡陽董鍊師。南浮[一作游]早鼓瀟湘柁。

0615 魏將軍歌

將軍昔著從事衫。鐵馬馳突重兩銜。披堅執銳略西極。崑崙月窟東嶄巖。君門羽林萬猛士。惡若哮虎子所監。五年起家列霜戟。一日過海收風帆。平生流輩徒蠢蠢。長安少年氣欲盡。魏侯骨聳精爽緊。華岳峯尖見秋隼。星躔寶校金盤陀[馬裝也]。夜騎天駟超天河。欃槍熒惑不敢動。翠蕤雲旓相蕩摩。吾爲子起歌都護。[樂府有丁督護歌。一曰阿都護。李白集亦作丁都護。]酒闌插劍肝膽露。鉤陳蒼蒼風玄武[一作玄武暮]。萬歲千秋奉明主。臨江節士安足數。[宋陸厥有臨江節士歌。]

5887 北風

北風破南極。朱鳳日威[一作低]垂。洞庭秋欲雪。鴻雁將安歸。十年殺氣盛。六合人煙稀。吾慕漢初老。時清猶茹芝。

5929 客從

客從南溟來。遺我泉客[泉先又名泉客。卽鮫人。泣則成珠。]珠。珠中有隱字。欲辨不成書。緘之篋笥久。以俟公家須。開視化爲血。哀今徵斂無。

6036 白馬

白馬東北來。空鞍貫雙箭。可憐馬上郎。意氣今誰見。近時主將戮。中夜商[一作傷]於戰。喪亂死多門。嗚呼淚如霰。

5934 白鳧行

君不見黃鵠高於五尺童。化爲白鳧似[一作象]老翁。故畦遺穗已蕩盡。天寒歲[一作日]暮波濤中。鱗介腥羶素不食。終日忍飢西復東。魯門鶢鶋亦蹭蹬。聞道如[一作于]今猶避風。

5938 朱鳳行

君不見瀟湘之山衡山高。山巓朱鳳聲嗷嗷。側身長顧求其羣[一作曹]。翅垂口噤心甚勞[一作勞勞]。下愍百鳥在羅網。黃雀最小猶難逃。願分竹實及螻蟻。盡[一作忍]使鴟梟相怒號。

5497 惜別行送向卿進奉端午御衣之上都

肅宗昔在靈武城。指揮猛將收咸京。向公泣血灑行殿。佐佑卿相乾坤平。逆胡冥寞隨煙燼。卿家兄弟功名震。麒麟圖[一作閣]畫鴻雁行。紫極出入黃金印。尙書勳業超千古。雄鎭荊州繼吾祖。裁縫雲霧成御衣。拜跪題封向[一作賀]端午。向卿將命寸心赤。青山落日江潮白。卿到朝廷說老翁。漂零已是滄浪客。[廣德元年。衞伯玉拜江陵尹。尋加檢校工部尙書。此云鎭荊州。謂伯玉也。繼吾祖者。杜預昔以鎭南大將軍都督荊州諸軍事。向卿者。尙書將命之人也。]

5609 醉歌行贈公安顏少府請顧八題壁[一作贈公安縣顏十少府]

神仙中人不易得。顏氏之子才孤標。天馬長鳴待駕馭。秋鷹整翮當雲霄。君不見東吳顧文學。君不見西漢杜陵老。詩家筆勢君不嫌。詞翰升堂爲君掃。是日霜風凍七澤。烏蠻落照銜赤壁。酒酣耳熱忘頭白。感君意氣無所惜。一爲歌行歌主客。[一作醉歌行。歌主客。]

5659 夜聞觱篥

夜聞觱篥滄江上。衰年側耳情所嚮。鄰舟一聽多感傷。塞曲三更欻悲壯。積雪飛霜此夜寒。孤燈急管復風[一作奔]湍。君知天地[一作下]干戈滿。不見江湖[一作湘]行路難。

5653 發劉郎浦[浦在石首縣。昭烈納吳女處。]

挂帆早發劉郎浦。疾風颯颯昏亭午。舟中無日不沙塵。岸上空村盡豺虎。十日北風風未回。客行歲晚晚[一作尤]相催。白頭厭伴漁人宿。黃帽青鞋歸去來。

5655 別董頲

窮冬急風水。逆浪開帆難。士子甘旨闕。不知道里寒。有求彼樂土。南適小長安。[地在南陽縣。]到[一作別]我舟檝去。覺君衣裳單。素聞趙公[鄧州守]節。兼盡賓主歡。已結門廬[一作閭]望。無令霜雪殘。老夫纜亦解。脫粟朝未餐。飄蕩兵甲際。幾時懷抱寬。漢陽頗寧靜。峴首試考槃。當念著白帽[一作皁褐]。采薇青雲端。

5948 送重表姪王砅[一作殊。砅。力制切。履石渡水也。今作厲。]評事使南海

我之曾祖[一作老]姑。爾之高祖母。爾祖未顯時。歸爲尙書[王珪也]婦。隋朝大業末。房杜[史載王珪微時。與房、杜游。其母窺見大驚。敕具酒食盡歡。曰。二客公輔器。子必與之偕貴。]俱交友。長者來在門。荒年自餬口。家貧無供給。客位但箕箒。俄頃羞頗珍[一作頗羞珍]。寂寥人散後。入怪鬢髮空。吁嗟爲之久。自陳翦髻鬟。鬻市充杯[一作酤]酒。上云天下亂。宜與英俊厚。向竊窺數公。經綸亦俱有。次問最少年。虯髯十八九。子等成大名。皆因此人手。下云風雲合。龍虎一吟吼。願展丈夫雄。得辭兒女醜。秦王時在坐。眞氣驚戶牖。及乎貞觀初。尙書踐台斗。夫人常肩輿。上殿稱萬壽。六宮師柔順。法則化妃后。至尊均嫂叔。盛事垂不朽。鳳雛無凡毛。五色非爾曹。往者胡作逆。乾坤沸嗷嗷。吾客左[一作在]馮翊。爾家同遁逃。爭奪至徒步。塊獨委蓬蒿。逗留熱爾腸。十里卻呼號。自下所騎馬。右持腰間刀。左牽紫遊韁。飛走使我高。苟活到今日。寸心銘佩牢。亂離又聚散。宿昔恨滔滔。水花笑白首。春草隨青袍。廷評近要津。節制收英髦。北驅漢陽傳。南泛上瀧舠。家聲肯墜地。利器當秋毫。番禺親賢領。籌運神功操。大夫出盧宋[一作宗]。寶貝休脂膏。洞主降接武。海胡舶千艘。我欲就丹砂。跋涉覺身勞。安能陷糞土。有志乘鯨鼇。或驂鸞騰天。聊[一作不]作鶴鳴皋。

5763 詠懷二首

人生貴是男。丈夫重天機。未達善一身。得志行所爲。嗟余竟轗軻。將老逢艱危。胡雛逼神器。逆節同所歸。河雒化爲血。公侯[一作卿]草間啼。西京復陷沒。翠蓋蒙塵飛。萬姓悲赤子。兩宮棄紫微。倏忽向二紀。奸雄多是非。本朝再樹立。未及貞觀時。日給在軍儲。上官督有司。高賢迫形勢。豈暇相扶持。疲苶苟懷策。棲屑無所施。先王實罪己。愁痛正爲茲。歲月不我與。蹉跎病於斯。夜看豐城氣。回首蛟龍池。齒髮已自料。意深陳苦[一作昔]詞。
邦危壞法則。聖遠益愁慕。飄颻桂水遊。悵望蒼梧暮。潛魚不銜鉤。走鹿無反顧。皦皦幽曠心。拳拳異平素。衣食相拘閡[五嘅切]。朋知限流寓。風濤上春沙。千[一作十]里侵[一作浸]江樹。逆行少[一作値]吉日。時節空復度。井竈任塵埃。舟航煩數具。牽纏加老病。瑣細隘俗務。萬古一死生。胡爲足名數。多憂污桃源。拙計泥銅柱。未辭炎瘴毒。擺落跋涉懼。虎狼窺中原。焉得所歷住。葛洪及許靖。避世常此路。賢愚誠等差。自愛各馳騖。羸瘠且如何。魄奪針灸屢。擁滯僮僕慵。稽留篙師怒。終當挂帆席。天意難告訴。南爲祝融客。勉強親杖屨。結託老人星。羅浮展衰步。

5612 送顧八分文學適洪吉州[集古錄。顧戒奢善八分。英華題內無洪字。]

中郎石經後。八分蓋顦顇。顧侯運鑪錘。筆力破餘地。昔在開元中。韓[擇木]蔡[有鄰]同贔屭。玄宗妙其書。是以數子至。御札早流傳。揄揚非造次。三人並入直。恩澤各不二。顧於韓蔡內。辨眼工小字。分日示[一作侍]諸王。鉤深法更祕。文學與我遊。蕭疏外聲利。追隨二十載。浩蕩長安醉。高歌卿相宅。文翰飛省寺。視我揚馬[一作班揚]間。白首不相棄。驊騮入窮巷。必脫黃金轡。一論朋友難。遲暮敢失墜。古來事反覆。相見橫涕泗。嚮者玉珂人。誰是青雲器。才盡傷形體[一作骸]。病渴污官位。故舊獨依然。時危話顚躓。我甘多病老。子負憂世志。胡爲困衣食。顏色少稱遂。遠作辛苦行。順從衆多意。舟檝無根蒂。蛟鼉好爲祟。況兼水賊繁。特戒風飆駛。崩騰戎馬際[一作險]。往往殺長吏。子干東諸侯。勸[一作勤]勉防縱恣。邦以民爲本。魚飢費香餌。請哀瘡痍深。告訴皇華使。使臣精所擇。進德知歷試。惻隱誅求情。固應賢愚異。列[一作烈]士惡苟得。俊傑思自致。贈子猛虎行。出郊載酸鼻。

5708 上水遣懷

我衰太平時。身病戎馬後。蹭蹬多拙爲。安得不皓首。驅馳四海內。童稚日餬口。但遇新少年。少逢舊親友。低顏下色地。故人知善誘。後生血氣豪。舉動見老醜。窮迫挫曩懷。常如中風走。一紀出西蜀。於今向南斗。孤舟亂春華[一作草]。暮齒依蒲柳。冥冥九疑葬。聖者骨亦[一作已]朽。蹉跎陶唐人。鞭撻日月久。中間屈賈輩。讒毀竟自取。鬱沒[一作悒]二悲魂。蕭條猶在否。崷崒清湘石。逆行雜林藪。篙工密逞巧。氣若酣杯酒。歌謳互激遠[一作越]。回斡明受[一作相]授。善[一作蓋]知應觸類。各藉穎脫手。古來經濟才。何事獨罕有。蒼蒼衆色晚。熊挂玄蛇吼。黃羆在樹顚。正爲羣虎守。羸骸將何適。履險顏益厚。庶與達者論。吞聲混瑕垢。

5715 遣遇

磬折辭主人。開帆駕洪濤。春水滿南國。朱崖雲日高。舟子廢寢食。飄風爭所操。我行匪利涉。謝爾從者勞。石間采蕨女。鬻菜[一作市]輸官曹。丈夫死百役。暮返空村號。聞見事略同。刻剝及錐刀。貴人豈不仁。視汝如莠蒿。索錢多門戶。喪亂紛嗷嗷。奈何黠吏徒。漁奪成逋逃。自喜遂生理。花時甘[一作貰]縕袍。

5718 解[一作遣]憂

減米散同舟。路難思共濟。向來雲濤盤。衆力亦不細。呀坑[一作帆。一作吭。夢弼曰。呀坑乃灘口也。趙曰。淤坑如口之呀開也。]瞥眼過。飛櫓本無蒂。得失瞬息間。致遠宜恐泥。百慮視安危。分明曩賢計。茲理庶可廣。拳拳期勿替。

5760 宿鑿石浦[浦在湘潭縣西]

早宿賓從勞。仲春江山麗。飄風過無時。舟檝敢不[一作不敢]繫。回塘澹暮色。日沒衆星嘒。缺月殊未生。青燈死分翳。窮途多俊異。亂世少恩惠。鄙夫亦放蕩。草草頻卒[一作年]歲。斯文憂患餘。聖哲垂彖繫。

5755 早行

歌哭俱在曉。行邁有期程。孤舟似昨日。聞見同一聲。飛鳥數[一作散]求食。潛魚亦[一作何]獨驚。前王作網罟。設法害生成。碧藻非不茂。高帆終日征。干戈未[一作異]揖讓。崩迫開[一作關]其情。

5774 過津口

南岳自茲近。湘流東逝深。和風引桂楫。春日漲雲岑。回首[一作道]過津口。而多楓樹林。白魚困密網。黃鳥喧嘉音。物微限通塞。惻隱仁者心。甕餘不盡酒。膝有無聲琴。聖賢兩寂寞。眇眇獨開襟。

5777 次空靈岸[宜作空舲。湘水縣有空泠峽。又有空舲灘。]

沄沄逆素浪。落落展清眺。幸有舟檝遲。得盡所歷妙。空靈霞石峻。楓栝[一作枯]隱奔峭。青春猶無[一作有]私。白日亦[一作已]偏照。可使營吾居[一作屋]。終焉託長嘯。毒瘴未足憂。兵戈滿邊徼。嚮者留遺恨。恥爲達人誚。迴帆覬賞延。佳處領其要。

5780 宿花石戍[長沙有淥口、花石二戍。]

午辭空靈岑。夕得花石戍。岸疏開闢水[一作山]。木雜今古樹。地蒸南風盛。春熱西日暮。四序本平分。氣候何迴互。茫茫天造[一作地]間[一作開]。理亂豈恆數。繫舟盤藤輪。策杖古樵路。罷[音疲]人不在村。野圃泉自注。柴扉雖蕪沒。農器尙牢固。山東殘逆氣。吳楚守王度。誰能扣君門。下令減征賦。

5784 早發

有求常百慮。斯文亦吾病。以茲朋故多。窮老驅馳幷。早行篙師怠。席挂風不正。昔人戒垂堂。今則奚奔命。濤翻黑蛟躍。日出黃霧映。煩促瘴豈侵。頹倚睡未[一作還]醒。僕夫問盥櫛。暮顏[一作未]靦青鏡。隨意簪葛巾。仰慚林花盛。側聞夜來寇。幸喜囊中淨。艱危作遠客。干請傷直性。薇蕨餓首陽。粟馬資歷聘。賤子欲適從。疑誤此二柄。[謂采薇、歷聘。借用韓非二柄篇字。]

5788 次晩洲

參錯雲石稠。坡陀風濤壯。晚洲適知名。秀色固異狀。櫂經垂猿把。身在度鳥上。擺浪散帙妨。危沙折[一作坼]花當。羈離暫愉悅。羸老反惆悵。中原未解兵。吾得終疏放。

5792 望嶽

南嶽配朱鳥。秩禮自百王。欻吸領地靈。鴻[一作澒]洞半炎方。邦家用祀典。在德非馨香。巡守何寂寥。有虞今則亡。洎[一作汨]吾隘世網。行邁越瀟湘。渴日絕壁出。漾舟清光旁。祝融五[一作三]峯尊。峯峯次低昂。紫蓋獨不朝。爭長嶫相望。恭聞魏夫人。[南岳夫人。姓魏名華存。字賢安。晉司徒魏舒女。劉文生妻。後得道升天。]羣仙夾翱翔。有時五峯氣。散風如飛霜。牽迫限[一作恨]修途。未暇杖崇岡。歸來覬命駕。沐浴休玉堂。三歎問府主。[卽岳神仙府洞府之主也。]曷以贊我皇。牲璧忍[一作感]衰俗。神其思降祥。

5815 湘江宴餞裴二端公[裴虯]赴道州

白日照舟師。朱旗散廣川。羣公餞南伯。肅肅秩初筵。鄙人奉末眷。佩服自早年。義均骨肉地。懷抱罄所宣。盛名富事業。無取愧高賢。不以喪亂嬰。保愛金石堅。計拙百僚下。氣蘇君子前。會合苦不久。哀樂本相纏。交遊颯向盡。宿昔浩茫然。促觴激百慮。掩抑淚潺湲。熱雲集曛[一作初集]黑。缺月未生天。白團爲我破。華燭蟠長煙。鴰鶡[一作鶡鷃。一作鴰鶬。]催明星。解袂從此旋。上請減兵甲。下請安井田。永念病渴老。附書遠山巓。

6007 清明

著處繁花務[一作華矜]是[一作足]日。長沙千人萬人出。渡頭翠柳豔明眉。爭道朱蹄驕齧膝。此都好遊湘西寺。諸將亦[一作遠。一作方。]自軍中至。馬援征行在眼前。葛強親近同心事。金鐙下山紅粉[一作日]晚。牙檣捩柁青樓遠。古時喪亂皆可知。人世悲歡暫相遣。弟姪雖存不得書。干戈未息苦離[一作難]居。逢迎少壯非吾道。況乃今朝更祓除。

5989 風雨看舟前落花戲爲新句

江上人家桃樹[一作李]枝。春寒[一作風]細雨出疏籬。影遭碧水潛勾引。風妬紅花卻倒吹。吹花困癲[一作懶]傍舟檝。水光風力俱相怯。赤憎[赤憎。猶生僧。亦方言也。]輕薄遮入[一作人]懷。珍重分明不來接[一作折]。濕久飛遲半日[一作欲]高。縈沙惹草細於毛。蜜蜂蝴蝶生情性[一作住]。偸眼蜻蜓避伯勞。

5732 岳麓山道林二寺行

玉泉之南麓山殊。道林林壑爭盤紆。寺門高開洞庭野。殿脚插入赤沙湖。五月寒風冷佛[一作拂]骨。六時天樂朝香爐。地靈步步雪山草。僧寶人人滄海珠。塔劫[一作級]宮牆[一作壇]壯麗敵。香[一作石]廚松道清涼[一作崇]俱。蓮花[一作池]交響共命鳥。金牓雙迴三足烏。方丈涉海費時節。懸圃尋河知有無。暮年且喜經行近。春日兼蒙暄暖扶。飄然斑白身[一作將]奚適。傍此煙霞茅可誅。桃源人家易制度。橘洲田土仍膏腴。潭府邑中甚淳古。太守庭內不喧呼。昔遭衰世皆晦迹。今幸樂國養微軀。依止老宿亦未晚。富貴功名焉足圖。久爲野[一作謝]客尋幽慣。細學何[當作周]顒免興孤。一重一掩吾肺腑。山[一作仙]鳥山花吾友于。宋公[原注。之問也。]放逐曾題壁。物色分留與[一作待]老夫。

5908 奉送魏六丈佑少府之交廣

賢豪贊經綸。功成空名[一作名空]垂。子孫不振耀[一作沒不振]。歷代皆有之。鄭公四葉孫。長大常苦飢。衆中見毛骨。猶是麒麟兒。磊落貞觀事。致君樸直詞。家聲蓋六合。行色何其微。遇我蒼梧陰[一作野]。忽驚會面稀。議論有餘地。公侯來未遲。虛思黃金貴。自笑青雲期。長卿久病渴。武帝元同時。季子黑貂敝。得無妻嫂欺。尙爲諸侯客。獨屈州縣卑。南游炎海甸。浩蕩從此辭。窮途仗神道。世亂輕土宜。解帆歲云暮。可與春風歸。出入朱門家。華屋刻蛟螭。玉食亞王者。樂張游子悲。侍婢豔傾城。綃綺輕[一作煙]霧霏。掌[一作堂]中琥珀鍾。行酒雙逶迤。新歡繼明燭。梁棟星辰飛。兩情顧盼合。珠碧贈于斯。上貴見肝膽。下貴不相[一作見]疑。心事披寫間。氣酣達[一作遠]所爲。錯揮鐵如意。莫避珊瑚枝。始兼[一作無]逸邁興。終愼賓主儀。戎馬闇天宇。嗚呼生別離。

5876 別張十三建封

嘗讀唐實錄。國家草昧初。劉[文靜]裴[寂]建首義。龍見尙躊躇。秦王撥亂姿。一劍總兵符。汾晉爲豐沛。暴隋竟滌除。宗臣則廟食。後祀何疏蕪。彭城英雄種。宜膺將相圖。爾惟外曾孫。倜儻汗血駒。眼中萬少年。用意盡崎嶇。相逢長沙亭。乍問緒業餘。乃吾故人子。童丱聯居諸。[張建封。兗州人。父玠。少豪俠。安祿山將李庭偉脅下城邑。玠率鄕豪集兵殺之。太守韓擇木方遣使奏聞。玠流蕩江南。不言其功。甫父爲兗州司馬。當以趨庭之日。與玠遊也。]揮手灑衰淚。仰看八尺軀。內外名家流。風神蕩江湖。范雲堪晚[一作結]友。嵇紹自不孤。擇材征南幕。[大曆初。道州刺史裴虯建薦封於觀察使韋之晉。辟爲參謀。奏授左清道兵曹。不樂吏役而去。]湖[一作潮]落回鯨魚。載感賈生慟。復聞樂毅書。主憂急盜賊。師老荒京都。舊丘豈稅駕。大廈傾宜扶。君臣各有分。管葛本時須。雖當霰雪嚴。未覺栝柏枯。高義在雲臺。嘶鳴望天衢。羽人掃碧海。功業竟何如。

5862 暮秋枉裴道州手札率爾遣興寄近[一作遞]呈蘇渙侍御

久客多枉友朋書。素書一月凡一束。虛名但蒙寒溫[一作暄]問。泛愛不救溝壑辱。齒落未是無心人。舌存恥作窮途哭。道州手札適復至。紙長要自三過讀。盈把那須滄海珠。入懷本倚崑山玉。撥棄潭州百斛酒。蕪沒瀟岸千株菊。使我晝立煩兒孫。令我夜坐費燈燭。憶子初尉永嘉去。紅顏白面花映肉。軍符侯印取豈遲。紫燕騄耳行甚速。聖朝尙飛戰鬬塵。濟世宜引英俊人。黎元愁痛會蘇息。夷狄跋扈徒逡巡。授鉞築壇聞意。頹綱漏網期彌綸。郭欽上書見大計。劉毅答詔驚羣臣。他日更僕語不淺。明公論兵氣益振。傾壺簫管黑[一作理。一作動。]白髮。儛劍霜雪吹青春。宴筵曾語蘇季子。後來傑出雲孫比。茅齋定王城郭門。藥物楚老漁商市。市北肩輿每聯袂。郭南抱甕亦隱几。無數將軍西第成。早作丞相東山起。鳥雀苦肥秋粟菽。蛟龍欲蟄寒沙水。天下鼓角何時休。陣前部曲終日死。附書與裴因示蘇。此生已愧須人扶。致君堯舜付公等。早據要路思捐軀。

5871 奉贈李八丈判官[曛]

我丈時[一作特]英特。宗枝神堯後。珊瑚市則無。騄驥人得有。早年見標格。秀氣衝[一作通]星斗。事業富清機。官曹正獨守。頃來樹嘉[一作佳]政。皆已傳衆口。艱難體貴安。冗長吾敢取。區區猶歷試。炯炯更持久。討論實解頤。操割紛應手。篋書積諷諫。宮闕限奔走。入幕未展材[一作懷]。秉鈞孰爲偶。所親問淹泊。泛愛惜衰朽。垂白亂[一作辭。一作慕。]南翁。委身希北叟。[南翁、北叟。俱知陰陽倚伏事。]眞成窮轍鮒。或似喪家狗。秋枯洞庭石。風颯長沙柳。高興激荊衡。知音爲回首。

5661 歲晏行

歲云暮矣多北風。瀟湘洞庭白雪[一作雲]中。漁父天寒網罟凍。莫徭[長沙雜夷。有名莫徭。]射雁鳴桑弓。去年米貴闕軍食。今年米賤大傷農。高馬達官厭酒肉。此輩杼軸茅茨空。楚人重魚不重鳥。汝休枉殺南飛鴻。況聞處處鬻男女。割慈忍愛還租庸。往日用錢捉私鑄。今許[一作來]鉛錫和青銅。刻泥爲之最易得。好惡不合長相蒙。萬國城頭吹畫角。此曲哀怨何時終。

5941 追酬故高蜀州人日見寄[幷序]

開文書帙中。檢所遺忘。因得故高常侍適。往居在成都時。高任蜀州刺史人日相憶見寄詩。淚灑行間。讀終篇末。自枉詩已十餘年。莫記存歿又六七年矣。老病懷舊。生意可知。今海內忘形故人。獨漢中王[一作郡王]瑀與昭州敬使君超先在。愛而不見。情見乎辭。大曆五年正月二十一日。卻追酬高公此作。因寄王及敬弟。
自蒙[一作枉]蜀州人日作。不意清詩久零落。今晨散帙眼忽開[一作明]。迸淚幽吟事如昨。嗚呼壯士多慷慨。合沓高名動寥廓。歎我悽悽求友篇。感時[一作君]鬱鬱匡君[一作時]略。錦里春光空爛熳。瑤墀侍臣已冥莫。瀟湘水國傍黿鼉。鄠杜秋天失鵰鶚。東西南北更誰[一作堪]論。白首扁舟病獨存。遙[一作猶]拱北辰纏寇盜。欲傾東海洗乾坤。邊塞西蕃[一作羌]最充斥。衣冠南渡多崩奔。鼓瑟至今悲帝子。曳裾何處覓王門。文章曹植波瀾闊。服食劉安德業尊。長笛誰能[一作鄰家]亂愁思。昭州詞翰與招魂。

5855 蘇大侍御訪江浦賦八韻記異[草堂詩本無此題。竟以序為題。八韻詩止七韻。疑有脫誤。]

蘇大侍御渙。靜者也。旅于江側。凡[一作乃]是不交州府之客。人事都絕久矣。肩輿江浦。忽訪。老夫舟檝而已茶酒內。余請誦近詩。肯吟數首。才力素壯。詞句動人。接對明日。憶其湧思雷出。書篋几杖之外。殷殷留金石聲。賦八韻記異。亦見老夫傾倒於蘇至矣。
龐公不浪出。蘇氏今有之。再聞誦新作。突過黃初詩。乾坤幾[一作洎]反覆。揚馬宜同時。今晨清鏡中。勝食齋房芝。余髮喜卻變。白間生[一作添]黑絲。昨[一作永]夜舟火滅。[一作接天。一作天接。]湘娥簾外悲。百靈未敢散。風破[一作波。一作浪。]寒江遲。

6048 題衡山縣文宣王廟新學堂呈陸宰

旄頭彗紫微。無復俎豆事。金甲相排蕩。青衿一顦顇。嗚呼已十年。儒服弊於地。征夫不遑息。學者淪素志。我行洞庭野。欻得文翁肆。侁侁胄子行。若舞風雩至。周室宜中興。孔門未應棄。是以資雅才。渙然立新意。衡山雖小邑。首唱恢大義。因見縣尹心。根源舊宮閟。講堂非曩搆。大屋加塗墍。下可容百[一作萬]人。牆隅亦深邃。何必三千徒。始壓戎馬氣。林木在庭戶。密幹疊蒼翠。有井朱夏時。轆轤凍階戺[音士]。耳聞讀書聲。殺伐災髣髴。故國延歸望。衰顏減愁思。南紀改[一作收]波瀾。西河共風味。采詩倦跋涉。載筆尙可記。[一作常記異。一作紀奇異。]高歌激宇宙。凡百愼失墜。

6018 入衡州

兵革自久遠。興衰看帝王。漢儀甚照耀。胡馬何猖狂。老將一失律。清邊生戰場。君臣忍瑕垢。河岳空金湯。重鎭如割據。輕權絕紀綱。軍州體不一。寬猛性所將。嗟彼苦節士。[謂潭州刺史崔瓘爲臧玠所殺。]素于圓鑿方。寡妻從爲郡。兀者安堵[一作短]牆。凋弊惜邦本。哀矜存事常。旌麾非其任。府庫實過防。恕[一作怒]己獨在此。多憂增內傷。偏裨限酒肉。卒伍單衣裳。元惡[謂臧玠]迷是似。聚謀[一作諜]洩康莊。竟流帳下血。大降湖南殃。烈火發中夜。高煙焦上蒼。至今分粟帛。殺氣吹沅湘。福善理顚倒。明徵天莽茫。銷魂避飛鏑。累足穿豺狼。隱忍枳棘刺。遷延胝趼瘡。遠歸兒侍側。猶乳女在旁。久客幸脫免。暮年慚激昂。蕭條向水陸。汩沒隨魚商。報主身已老。入朝病見妨。悠悠委薄俗。鬱鬱回剛腸。參錯走洲渚。舂容轉林篁。片帆左[一作在]郴岸。通郭前衡陽。華表雲鳥埤[一作陣]。名園花草香。旗亭壯邑屋。烽櫓蟠[一作臥]城隍。中有古刺史。[謂陽濟也。]盛才冠巖廊。扶顚待柱石。獨坐飛風霜。昨者間瓊樹。高談隨羽觴。無論再繾綣。已是安蒼黃。劇孟七國畏。馬卿四賦良。門闌蘇生在。[蘇生。侍御渙。]勇銳白起強。問罪[時澧州楊子琳、道州裴虯、衡州陽濟各舉兵討玠。]富形勢。凱歌懸否臧。氛埃期必掃。蚊蚋焉能當。橘[一作繘]井舊地宅。仙山引舟航。此行厭暑雨。厥土聞清涼。諸舅[謂崔偉公。時攝郴州。甫將往依焉。]剖符近。開緘書札光。頻繁命屢及。磊落字百行。江總外家養。謝安乘興長。下流匪珠玉。擇木羞鸞皇。我師嵇叔夜。世賢張子房。[原注。彼掾張勸。]柴荊寄樂土。鵬路觀翱翔。

6039 舟中苦熱遣懷奉呈陽中丞[卽陽濟。時兼御史中丞。]通簡臺省諸公

愧爲湖外客。看此戎馬亂。中夜混黎甿。脫身亦奔竄。平生方寸心。反掌[一作當]帳下難。嗚呼殺賢良。不叱白刃散。吾非丈夫特。沒齒埋冰炭。恥以風病辭。胡然泊湘岸。入舟雖苦熱。垢膩可漑灌。痛彼道邊人。形骸改昏旦。中丞連帥職。封內權得按。身當問罪先。縣實諸侯半。士卒旣輯睦。啓行促精悍。似聞上游兵。稍逼長沙館。鄰好彼克修。天機自明斷。南圖卷雲水。北拱戴霄漢。美名光史臣。長策何壯觀。驅馳數公子。咸願同伐叛。聲節哀有餘。夫何激衰懦[叶煖去聲]。偏裨表三上。鹵莽同一貫。始謀誰其間。回首增憤惋。宗英李端公。守職甚昭煥。變通迫脅地。謀畫焉得算。王室不肯微。凶徒略無憚。此流須卒斬。神器資強幹。扣寂豁煩襟。皇天照嗟歎。[通鑑。臧玠之亂。澧州刺史楊子琳討之。取賂而還。初，崔旰殺郭英乂。子琳起兵討旰。杜鴻漸各授官以和解之。及子琳攻旰敗還。縱兵涪夔。衞伯玉請於朝。以爲峽州團練使。甫詩所謂褊裨表三上。鹵莽同一貫者。合前後三叛言之也。始謀誰其間。蓋追論鴻漸、伯玉。故曰回首增憤惋。唐藩鎭有事。俱用偏裨上表。假衆論以脅制朝廷也。]

6056 聶耒陽以僕阻水書致酒肉療飢荒江詩得代懷興盡本韻至縣呈聶令陸路去方田驛四十里舟行一日時屬江漲泊於方田

耒陽馳尺素。見訪荒江眇[一作渺]。義士烈女家。風流吾賢紹。昨見狄相孫。許公人倫表。前期[一作朝]翰林後。屈跡縣邑小。知我礙湍濤。半旬獲浩溔。[溔。玉篇以沼切。上林賦。浩溔演漾。]麾下殺元戎。湖邊有飛旐。孤舟增鬱鬱。僻路殊悄悄。側驚猿猱捷。仰羨鸛鶴矯。禮過宰肥羊。愁當置清醥。人非西喩蜀。興在北坑趙。方行郴岸靜。未話長沙擾。崔師乞已至。澧卒用矜少。問罪消息眞。開顏憩亭沼。[原注。聞崔侍御潩乞師於洪府。師已至袁州北。楊中丞琳問罪將士。自澧上達長沙矣。錢謙益曰。舊書本傳。甫遊衡山。寓居耒陽。啗牛肉白酒。一夕而卒於耒陽。元稹墓誌。扁舟下荊楚間。竟以寓卒。旅殯岳陽。公卒於耒陽。殯於岳陽。史誌皆可考據。近代有爲杜工部耒陽祠堂記者。大略曰。子美出瞿塘。下江陵。登岳陽樓。覽衡岳。抵耒陽。適江水暴漲。為驚湍所漂。僅得遺靴。因壘土築虛冢瘞之。解縉有詩云。蔡倫池上霧如紙。杜老祠前秋日黃。爲問靴洲江上水。流船三日到衡陽。按此則杜甫之歿。不特以牛肉白酒。幷罹汨羅之酷矣。耒陽縣志。杜甫祠暮在縣治北二里。苕溪漁隱謂考襄陽、岳陽俱無杜甫墓。惟耒陽有之。大抵賢者所在。人各引以為重。不妨耒陽自葬子美之遺靴。而嗣業所葬。元稹所誌。乃在鞏縣首陽。可不必聚辨也。]

0173 冬日洛城北謁玄元皇帝廟[原注。廟有吳道子畫五聖圖。唐書。高宗乾封元年。追尊老子為玄元皇帝。制兩京諸州各置廟。在東都者。改爲太微宮。此詩作於稱廟之時。當是開元末年。]

配極玄都閟。憑虛[一作高。一作空。]禁禦[一作蘌]長。守祧嚴具禮。[老君廟置令、丞各一員。]掌節鎭非常。碧瓦初寒外。金莖一氣旁。山河扶繡戶。日月近雕梁。仙李盤根大。[老子生而能言。指李樹爲姓。唐以李氏出自老君。追崇為祖。]猗蘭奕葉光。世家遺[一作隨]舊史。[開元中。奉敕升老子、莊子爲列傳首。在伯夷之上。]道德付[一作冠]今王。[明皇親注道德經。令舉子習之。減尙書、論語。而考試老子。]畫手看前輩。吳生[吳道子。陽翟人。]遠擅場。森羅移地軸。妙絕動宮牆。五聖[天寶八年。明皇以符瑞相繼。上高祖、太宗、高宗、中宗、睿宗諡號。又畫像於老君廟壁。]聯[一作連]龍衮。千官列[一作引]雁行。冕旒俱秀發。旌旆盡飛揚。翠柏深留景。紅梨迥得霜。風箏吹玉柱。露井凍[一作動]銀牀。身退卑周室。經傳拱漢皇。谷神[老子。谷神不死。注。谷。養也。神乃五藏之神。]如不死。養拙更何鄕[一作方]。

0209 贈韋左丞丈[濟◯天寶七年。以韋濟爲河南尹。遷尙書左丞。]

左轄[六典。左右丞掌管轄省事。糾察憲章。]頻虛位。今年得舊儒。相門韋氏在。經術漢臣[一作官]須。時議歸前烈[一作列]。天倫恨莫俱。[嗣立三子。孚、恆、濟皆知名。孚、恆皆先歿。]鴒原荒宿草。鳳沼接亨衢。有客雖安命。衰容豈壯夫。家人憂几杖。甲子混泥途。不謂矜餘力。還來謁大巫。歲寒仍顧遇。日暮且踟躕。老驥思千里。飢鷹待一呼。君能微感激。亦足慰榛蕪。[一作折骨效區區。]

0563 投贈哥舒開府[翰]二十韻[翰乃突騎施首領哥舒部落之裔。蕃人多以部落爲氏。初爲王忠嗣衙將。後代爲節度。屢著功河西。進封平西郡王。]

今代麒麟[一作騏驎]閣。何人第一功。君王自神武。駕馭必英雄。開府當朝傑。論兵邁古風。先鋒百勝[一作戰]在。略地[一作妙略]兩隅空。青海無[一作飛]傳箭。天山早挂弓。廉頗仍走敵。魏絳已和戎。每惜河湟棄。新兼節制通。智謀垂睿[一作眷]想。出入冠諸公。日月低秦樹。乾坤繞漢宮。胡人愁逐北。宛馬又從東。受命邊沙[一作軍麾]遠。歸來御席同。軒墀曾寵鶴。畋獵舊非熊。茅土加名數。山河誓始終。策行遺[一作宜]戰伐。契合動昭融。勳業青冥上。交親氣槪中。未爲珠履客。已見[一作是]白頭翁。壯節初題柱。生涯獨轉蓬。幾年春草歇。今日暮途窮。軍事留孫楚。行間識呂蒙。[一作鄕曲輕周處。將軍拔呂蒙。嚴武、高適輩皆共軍事。魯炅、曲環輩皆其部將。]防身一長劍。將欲倚崆峒。[一作腰間有長劍。聊欲倚崆峒。]

0581 上韋左相二十韻[見素][天寶元年。改侍中爲左相。中書令爲右相。十五載。見素從明皇幸蜀。至巴西。詔兼左相。封豳國公。]

鳳曆軒轅紀。龍飛四十春。八荒開壽域。一氣轉洪鈞。霖雨思賢佐。丹青憶老[一作直。一作舊。]臣。[原注。相公之先人。遺風餘烈。至今稱之。]應圖求駿馬。驚代得麒麟。沙汰江河濁。調和鼎鼐新。韋賢初相漢。范叔已歸秦。盛業今如此。傳經固絕倫。豫樟深出地。滄海闊無津。北斗司喉舌。東方[顧命。司馬第四。畢公領之。康王之誥。畢公率東方諸侯入應門右。見素兼兵部尙書。故以畢公比之。]領搢紳。持衡留藻鑑。聽履上星辰。獨步才超古。餘波德照鄰。[一作餘陰照北鄰。]聰明過管輅。尺牘倒陳遵。豈是池中物。由來席上珍。廟堂知至理。風俗盡還淳。才傑俱登用。愚蒙但隱淪。長卿多病久。子夏索居頻[一作貧]。回首驅流俗。生涯似衆人。巫咸不可問。鄒魯莫容身。感激時將晚。蒼茫興有神。爲公[一作君]歌此曲。涕淚在衣巾。

0506 奉贈太常張卿二十韻[均◯黃鶴云。均未嘗爲太常卿。此詩當是贈垍之誤。]

方丈三韓外。崑崙萬國西。建標天地闊。詣絕古今迷。氣得神仙迥。恩承雨露低。[時均以求仙得幸。]相門清議衆。儒術大名齊。軒冕羅天[一作高]闕。琳琅識介珪。伶官詩必誦。夔樂典猶稽。健筆凌鸚鵡。銛鋒瑩鸊鵜。友于皆挺拔。公望各端倪。通籍踰青瑣。亨衢照紫泥。靈虯傳夕箭。歸馬散霜蹄。能事聞重譯。嘉謨及遠黎。弼諧方一展。班序更何躋。適越空顚躓。遊梁竟慘悽。謬知終畫虎。微分是醯雞。萍泛[一作跡]無休日。桃陰想舊蹊。吹噓人所羨。騰躍事仍暌。碧海眞難涉。青雲不可梯。顧深慚[一作忘]鍛鍊。才小辱提攜。檻束哀猿叫[一作巧]。枝驚夜鵲棲。幾時陪羽獵。應指釣璜溪。

0311 敬贈鄭諫議十韻

諫官非不達。詩義早知名。破的由來事。先鋒孰敢爭。思飄雲物外[一作動]。律中鬼神驚。毫髮無遺恨。波瀾獨老成。野人寧得所。天意薄浮生。多病休儒服。冥搜信客旌。築居仙縹緲。旅食歲崢嶸。使者求顏闔。諸公厭禰衡。將期一諾[一作語]重。欻使寸心傾。君見途窮哭。宜憂阮步兵。

0328 奉贈鮮于京兆二十韻[鮮于仲通。天寶末為京兆尹。]

王國稱多士。賢良復幾人。異才應間出[一作世]。爽氣必殊倫。始見張京兆。宜居漢近臣。驊騮開道路。鵰鶚離風塵。侯伯知何等[一作算]。文章實致身。奮飛超等級。容易失沉淪。脫略磻谿釣。操持郢匠斤。雲霄今已逼。台衮更誰親。鳳穴雛皆好。龍門客又新。義聲紛感激。敗績自逡巡。途遠[一作永]欲何向。天高難重陳。學詩猶孺子[一作子夏]。鄕賦念[一作忝]嘉賓。不得同鼂錯。吁嗟後郄詵。計疏疑翰墨。時過憶松筠。獻納紆皇眷。中間謁紫宸。且隨諸彥集。方覬薄才伸。破膽遭前政。[謂李林甫。]陰謀獨秉鈞。微生霑忌刻。萬事益酸辛。交合丹青地。恩傾雨露辰。有儒愁餓死。早晚報平津。

0126 贈特進汝陽王二十韻

特進羣公表。天人夙德升。霜蹄千里駿。風翮九霄鵬。服禮求毫髮。惟[一作推]忠忘寢興。聖情常有眷。朝退若無憑。仙醴[一作醞]來[一作求]浮蟻。奇毛或賜鷹。清關塵不雜。中使日相乘。晚節嬉遊簡。平居孝義稱。自多親棣萼。誰敢問山陵。[寧王憲薨。諡讓皇帝。墓號惠陵。子璡表辭。不許。]學業醇儒富。辭[一作才]華哲匠能。筆飛鸞聳立。章罷鳳鶱騰。精理通談笑。忘形向友朋。寸長[一作腸]堪繾綣。一諾豈驕矜。已忝歸曹植。何知對李膺。招要恩屢至。崇重力難勝。披霧初歡夕。高秋爽氣澄。尊罍臨極浦。鳧雁宿張燈。花月窮游宴。炎天避鬱蒸。硏寒金井水。檐動玉壺冰。瓢飲唯三徑。巖棲在百層。[一作巖居異一塍。]且[一作謬]持蠡測海。況挹酒如澠。鴻寶寧全祕。丹梯庶可凌。淮王門有[一作下]客。終不愧孫登。

0120 鄭駙馬宅宴洞中[明皇臨晉公主下嫁鄭潛曜。神木原有蓮花洞。乃鄭氏故居。]

主家陰洞細煙霧。留客夏簟清[一作青]琅玕。春酒杯濃琥珀薄。冰漿椀碧瑪瑙寒。誤疑茅堂[一作屋]過江麓[一作底]。已入風磴霾雲端。自是秦樓壓鄭谷。時聞雜佩聲珊珊。

0062 李監宅[一作李鹽鐵。一云。開元中。李令問爲秘書監。飲饌豪奢。或卽其人。尙有一首。見吳若逸詩中。]

尙覺王孫貴。豪家意頗濃。屛開金孔雀。褥隱繡芙蓉。且食雙魚美。誰看異味重。門闌多喜色。女壻近乘龍。

1276 重題鄭氏東亭[原注。在新安界。]

華亭入翠微。秋日亂清暉。崩石攲山樹。清[一作晴]漣曳水衣。[苔也。]紫鱗衝岸躍。蒼隼護巢歸。向晚尋征路。殘雲傍馬飛。

0013 題張氏隱居二首

春山無伴獨相求。伐木丁丁山更幽。澗道餘寒歷冰雪。石門斜日到林丘。不貪夜識金銀氣。遠害朝看麋鹿遊。乘興杳然迷出[一作去]處。對君疑是泛虛舟。
之子時相見。邀人晚興留。霽[一作濟]潭鱣發發。春草鹿呦呦。杜酒偏勞勸。張梨不外求。前村山路險。歸醉每無愁。

0059 天寶初南曹小司寇舅於我太夫人[甫祖母盧氏]堂下累[一作壘]土爲山一匱[一作簣。詩同。]盈尺以代彼朽木承諸焚香瓷甌甌甚安矣旁植慈竹蓋茲數峯嶔岑嬋娟宛有塵外數[一本無數字。一作格。]致乃不知興之所至，而作是詩

一匱功盈尺。三峯意出羣。望中疑在野。幽處欲生雲。慈竹春陰覆。香爐曉勢分。惟南將獻壽。佳氣日氛氳。

0073 龍門[卽伊闕]

龍門橫野斷。驛樹出城來。氣色皇居近。金銀佛寺開。往還時屢改。川水[一作陸]日悠哉。相閱征途上。生涯盡幾迴。

0161 奉寄河南韋尹丈人[原注。甫敝廬在偃師。承韋公頻有訪問。故有下句。韋即韋濟。]

有客傳河尹。逢人問孔融。青囊仍隱逸。章甫尙西東。鼎食分[一作爲]門戶。詞場繼國風。尊榮瞻地絕。疏放憶途窮。濁酒尋陶令。丹砂訪葛洪。江湖漂短[一作裋]褐。霜雪滿飛蓬。牢落乾坤大。周流[一作旋]道術空。謬慚知薊子。眞怯笑揚雄。盤錯神明懼。謳歌德義豐。尸鄕餘土室。難說祝[一作誰話喌]雞翁。[偃師縣有尸鄕亭。翁居尸鄕北山下。]

0099 贈李白

秋來相顧尙飄蓬。未就丹砂愧葛洪。痛飲狂歌空度日。飛揚跋扈爲誰雄。

0025 與任城許主簿遊南池[池在濟寧州境]

秋水通溝洫。城隅進[一作集]小船。晚涼看洗馬。森木亂鳴蟬。菱熟經時[一作旬]雨。蒲荒八月天。晨朝降白露。遙憶舊青氊。

0008 登兗州城樓

東郡趨庭日。[時甫父閑爲兗州司馬。]南樓縱目初。浮雲連海嶽[一作岱]。平野入青徐。孤嶂秦碑在。荒城魯殿餘。從來多古意。臨眺獨躊躇。

0022 劉九法曹鄭瑕丘石門宴集

秋水清無底。蕭然靜客心。掾曹乘逸興。鞍馬去相尋[一作到荒林]。能吏逢聯璧。華筵直一金。晚來橫吹好。泓下亦龍吟。[一作尊酒宜如此。人生復至今。白頭逢晚歲。相顧一悲吟。]

0092 暫如臨邑至㟙[音宅]山湖亭奉懷李員外率爾成興[鵲山湖在歷城東門外。㟙疑鵲之誤。]

野亭逼湖水。歇馬高林間。鼉吼風奔浪。魚跳日映山。暫遊阻詞伯。卻望懷青關。靄靄生雲霧。唯應促駕還。

0027 對雨書懷走邀許十一簿公[一作許主簿]

東岳雲峯起。溶溶滿太虛。震雷翻幕燕。驟雨落河[一作溪]魚。座對賢人酒。門聽長者車。相邀愧泥濘。騎馬到階除。

0030 巳上人茅齋[舊注謂齊己。非。]

巳公茅屋下。可以賦新詩。枕簟入林僻。茶瓜留客遲。江蓮搖白羽。天棘[天門冬。蔓高丈餘。其葉如絲。通志。柳一名天棘。則非蔓矣。]夢[一作蔓]青絲。空忝許詢輩。難酬支遁詞。

0034 房兵曹胡馬詩

胡馬大宛名。鋒稜瘦骨成。竹批雙耳峻。風入四蹄輕。所向無空闊。眞堪託死生。驍騰有如此。萬里可橫行。

0038 畫鷹

素練風[一作如]霜起。蒼鷹畫作殊。㩳[荀勇切。竦也。]身思狡兔。俱目似愁胡[疑「俱」爲印刷錯字]。絛鏇光堪擿。軒楹勢可呼。何當擊凡鳥。毛血灑平蕪。

0095 與李十二白同尋范十隱居[李白集有尋魯城北范居士詩]

李侯有佳句。往往似陰鏗。余亦東蒙客。憐君如弟兄。醉眠秋共被。攜手日[一作月]同行。更想幽期處。還尋北郭生。入門高興發。侍立小童清。落景聞寒杵。屯雲對古城。向來吟橘頌。誰[一作惟]欲[一作與]討蓴羹。不願論簪笏。悠悠滄海情。

0053 臨邑舍弟書至苦雨黃河泛溢隄防之患簿領所憂因寄此詩用寬其意[甫有送弟穎赴齊州詩。或穎曾官臨邑。]

二儀積風雨。百谷漏波濤。聞道洪河坼。遙[一作逕]連滄海高。職思[一作司]憂悄悄。郡國訴嗷嗷。舍弟卑棲邑。防川領簿曹。尺書前日至。版築不時操。難假黿鼉力。空瞻烏鵲毛。燕南吹畎畝。濟上沒蓬蒿。螺蚌滿近郭。蛟螭乘九皋。徐關深水府。碣石小秋毫。白屋留孤樹。青天[一作雲]矢[一作失]萬艘。吾衰同泛梗。利涉想蟠桃。倚[一作卻]賴天涯釣。猶能掣巨鼇。

0048 過宋員外之問舊莊[原注。員外季弟執金吾見知於代。故有下句。  宋之問。官考功員外郎。弟之悌。自羽林將軍出爲劍南節度。]

宋公舊池館。零落守[一作首]陽阿。枉道祗從入。吟詩許更過。淹留問耆老。寂寞向山河。更識將軍樹。悲風日暮多。

0068 夜宴左氏莊

風林[一作林風]纖月落。衣露淨[一作靜]琴張。暗水流花徑。春星帶草堂。檢書燒燭短。看[一作說]劍[一作煎茗]引杯長。詩罷聞吳詠。扁舟意不忘。

0622 送蔡希曾[一作魯]都尉還隴右因寄高三十五書記[原注。時哥舒入奏勒蔡子先歸。]

蔡子勇成癖。彎弓西射胡。健[一作男]兒寧鬬死。壯士恥爲儒。官是先鋒得。材緣挑[上聲]戰須。身輕一鳥過。槍急萬人呼。雲幕隨開府。春城赴[一作入]上都。馬頭金狎帢。[一作匼匝。一作帢匝。]駝背錦糢糊。咫尺雲[一作雪]山路。[一作自至青雲外。]歸飛青[一作西]海隅。上公猶[一作獨]寵錫。突將且前驅。漢使[一作水]黃河遠。涼州白麥枯。因君問消息。好在阮元瑜。

0107 春日憶李白

白也詩無敵[一作數]。飄然思不羣。清新庾開府。俊逸[一作豪邁]鮑參軍。渭北春天樹。江東日暮雲。何時一尊酒。重與細論[一作話斯]文。

0400 贈陳二補闕

世儒多汩沒。夫子獨聲名。獻納開東觀。君王問長卿。皁雕寒始[音試]急。天馬老能行。自到青冥裏。休看白髮生。

0406 寄高三十五書記[適]

歎惜高生老。新詩日又多。美名人不及。佳句法如何。主將收才子。崆峒足凱歌。聞君已朱紱。且得慰蹉跎。

0481 送裴二虯作尉永嘉

孤嶼亭何處。天涯水氣中。故人官就此。絕境興[一作與]誰同。隱吏逢梅福。遊山憶謝公。扁舟吾已就。[一作具。一作買。]把釣[一作只是]待秋風。

0434 城西陂泛舟[卽渼陂]

青蛾皓齒在樓船。橫笛短簫悲遠天。春風自信牙檣動。遲日徐看錦纜牽。魚吹細浪搖歌[一作攲]扇。燕蹴飛花落舞筵。不有小舟能盪槳。[一作䒂。從舟寽聲，統一碼缺。]百壺那送酒如泉。

0557 贈田九判官[梁丘◯哥舒翰討安祿山。以田梁丘爲行軍司馬。]

崆峒使節上青霄。河隴降王款聖朝。宛馬總肥春[或作秦]苜蓿。將軍只數漢[一作霍]嫖姚。[此言哥舒翰。下言田梁丘。]陳留阮瑀誰爭長。京兆田郎[漢靈帝目田鳳爲京兆田郎]早見招。麾下賴君才並入。獨能無意向漁樵。

0536 贈獻納使[一本無使字]起居田舍人[澄]

獻納司存雨露邊[一作偏]。地分清切任才賢。舍人退食收封事。宮女開函近[一作棒]御筵。曉漏追飛[一作趨]青瑣闥。晴窗點檢白雲篇。揚雄更有河東賦。唯待吹噓送上天。

0326 送韋書記赴安西

夫子欻通貴。雲泥相望懸。白頭無藉[無所依藉也。作籍誤。]在。朱紱有哀憐。書記赴三捷[一作接]。公車留二年。欲浮江海去。此別意蒼[一作茫]然。

0356 陪鄭廣文遊何將軍山林十首[山林在韋曲西塔陂]

不識南塘[一作唐]路。今知第五橋。名園依綠水。野竹上青霄。谷口舊相得。濠梁同見招。平生爲幽興。未惜馬蹄遙。
百頃風潭上。千重[一作章]夏木清。卑枝低結子。接葉暗巢鶯。鮮鯽銀絲膾。香芹碧澗羹。翻疑柁樓底。晚飯越中行。
萬里戎王子。[舊注謂月支花名。]何年別月支。異花開絕域。滋蔓匝清池。漢使徒空到。神農竟不知。[言此花張騫未經見。本草未經載也。]露翻兼雨打。開坼日[一作漸]離披。
旁舍連高竹。疏籬帶晚花。碾渦深沒馬。藤蔓曲藏[一作垂]蛇。詞賦工無[一作何]益。山林跡未賒。盡捻[同拈]書籍賣。來問爾東家。
賸水滄江破。殘山碣石開。綠垂風折筍。紅綻雨肥梅。銀甲彈箏用。金魚[一作盤]換酒來。興移無灑掃。隨意坐莓苔。
風磴吹陰[一作梅]雪。雲門吼瀑泉。酒醒思臥簟。衣冷欲[一作得]裝綿。野老來看客。河魚不取錢。只疑淳樸處。自有一山川。
棘[一作梀，音同棘]樹寒雲色。茵蔯[蒿類。因陳苗而生。故名。]春藕香。脆添生菜美。陰益[一作蓋]食單[一作簟]涼。野鶴清晨出[一作至]。山精[山精如人。一足。長四尺。夜出晝匿。]白日藏。石林蟠水府。百里獨蒼蒼。
憶過楊柳渚。走馬定昆池。[安樂公主鑿定昆池。]醉把青荷葉。狂遺白接䍦。刺船思郢客。解水乞吳兒。坐對秦山晚。江湖興頗隨。
牀上書連屋。階前樹拂雲。將軍不好武。稚子總能文。醒酒微風入。聽詩靜夜分。絺衣挂蘿薜。涼月白紛紛。
幽意忽不愜。歸期無奈何。出門流水注[一作住]。回首白雲[一作雜花]多。自笑燈前舞。誰憐醉後歌。祗應與朋好。風雨亦來過。

0419 重過何氏五首

問訊東橋竹。將軍有報書。倒衣還命駕。高枕乃吾廬。花妥鶯捎蝶。溪喧獺趁魚。重來休沐地。眞作野人居。
山雨尊仍在。沙沉榻未移。犬迎曾[一作憎閒]宿客。鴉護落巢兒。雲薄翠微寺。[長安縣南太和谷有太和宮。後改翠微宮。又改寺。]天清[一作寒]黃子陂。[在樊川。]向來幽興極。步屣[一作履。一作屐。]過東籬。
落日平臺上。春風啜茗時。石闌斜點[一作照]筆。桐葉坐題詩。翡翠鳴衣桁。蜻蜓立釣絲。自今幽興熟。[一作自逢今日興。]來往亦無期。
頗怪朝參懶。應耽野趣長。雨拋金鎖甲。苔臥綠沉槍。手自移蒲柳。家纔足稻粱。看君用幽意。白日到羲皇。
到此應常宿。相留可判年。蹉跎暮容色[一作鬢]。悵望好林泉。何路[一作日]霑微祿。歸山買薄田。斯遊[一作終身]恐不遂。把酒意茫然。

0103 冬日有懷李白

寂寞書齋裏。終朝獨爾思。更尋嘉樹傳。不忘角弓詩。短[一作裋]褐風霜入。還丹日月遲。未因乘興去。空有鹿門期。

0266 杜位宅守歲[位出襄陽房。官考功員外郎、湖州刺史。後因李林甫壻，貶新州。甫又有寄從弟位詩云。近聞寬法離新州。是也。]

守歲阿戎[一作咸。通鑑注。晉、宋間人多呼弟爲阿戎。]家。椒盤已頌花。盍簪喧櫪馬。列炬散林鴉。四十明朝過。飛騰暮景斜。誰能更拘束。爛醉是生涯。

0452 與鄠縣源大少府宴渼陂[得寒字]

應爲西陂好。金錢罄一餐。飯抄雲子[碎雲母。比米之白。]白。瓜嚼水精寒。無計迴船下。空愁避酒難。主人情爛熳。持答翠琅玕。

0499 崔駙馬山亭宴集[京城東有崔惠童駙馬山池]

蕭史幽棲地。林間蹋鳳毛。洑流何處入。亂石閉門高。客醉揮金椀。詩成得繡袍。清秋多宴會[一作賞樂]。終日困香醪。

0627 九日楊奉先會白水崔明府

今日潘懷縣。[潘岳。]同時陸浚儀。[陸雲。]坐開桑落酒。來把菊花枝。天宇清霜淨。公堂宿霧披。晚酣留客舞。鳧舃共差池[一作參差]。

0204 贈翰林張四學士[垍]

翰林逼華蓋。[華蓋九星。蔽覆帝座。]鯨力破滄溟。天上張公子。宮中漢客星。[漢成帝每與張放微行。稱富平侯家。故童謠曰。張公子。時相見。徐陵詩。張星舊在天河上。]賦詩拾翠殿。佐酒望雲亭。紫誥仍兼綰。黃麻似六經。內分[一作頒]金帶赤。恩與荔枝青。無復隨高鳳。空餘泣聚螢。此生任春草。垂老獨漂萍。儻憶山陽會。悲歌在一聽。

0403 送張二十參軍赴蜀州，因呈楊五侍御

好去張公子。通家別恨添。兩行秦樹直。萬點[一作朶]蜀山尖。御史新驄馬。參軍舊紫髯。皇華吾善處。於汝定無嫌。

0438 陪諸貴公子丈八溝攜妓納涼晚際遇雨二首[下杜城西有第五橋、丈八溝。]

落日放船好。輕風生浪遲。竹深留客處。荷淨納涼時。公子調冰水。佳人雪藕絲。片雲頭上黑。應是雨催詩。
雨來霑席上。風急[一作惡]打船頭。越女紅裙濕。燕姬翠黛愁。纜侵堤柳繫。幔宛[一作卷]浪花浮。歸路翻蕭颯。陂塘五月秋。

0631 白水明府舅宅喜雨[得過字]

吾舅政如此。古人誰復過。碧山晴又濕。白水雨偏多。精禱旣不昧。歡娛將謂何。湯年旱頗甚。今日醉弦歌。

0605 陪李金吾花下飲

勝地初相引。余[一作徐]行得自娛。見輕吹鳥毳。隨意數花鬚。細草稱偏[一作偏稱]坐。香醪懶再酤。醉歸應犯夜。可怕李金吾。

4209 贈高式顔

昔別是[一作人]何處。相逢皆老夫。故人還寂寞。削跡共艱虞。自失論文友。空知賣酒壚。平生飛動意。見爾不能無。

0148 贈比部蕭郎中十兄[原注。甫從姑子也。]

有美生人傑。由來積德門。漢朝丞相系。梁日帝王孫。蘊藉爲郎久。魁梧秉哲尊。詞華傾後輩。風雅藹孤鶱。宅相榮姻戚。兒童惠討論。見知眞自幼。謀拙醜[一作愧]諸昆。漂蕩雲天闊。沉埋日月奔。致君時已晚。懷古意空存。中散山陽鍛。愚公野谷[杜山北有愚公谷]村。寧紆長者轍。歸老任乾坤。

0396 九日曲江

綴席茱萸好。浮舟菡萏衰。季秋時欲半[一作百年秋已半]。九日意兼悲。江水清源曲。荊門此路疑。晚來[一作年]高興盡。搖蕩菊花期。

0494 承沈八丈東美除膳部員外阻雨未遂馳賀奉寄此詩[東美乃佺期之子]

今日西京掾。多除內省郎。[原注。府掾四人。同日拜郎。]通家惟沈氏。謁帝似馮唐。詩律羣公問。儒門舊史長。清秋便寓直。列宿頓輝光。未暇申宴[一作安]慰。含情空激揚。司存何所比。膳部默悽傷。[原注。甫大父昔任此官。]貧賤人事略。經過霖潦妨。禮同諸父長。恩豈布衣忘。天路牽騏驥。雲臺引棟梁。徒懷貢公喜。颯颯鬢毛蒼。

0288 奉留贈集賢院崔于二學士[國輔、休烈]

昭代將垂白。途窮乃叫閽。氣衝星象表。詞感帝王尊。天老[黃帝以天老配中台]書題目。春官驗討論。倚風遺鶂路。隨水到龍門。竟與蛟螭雜。空聞[一作寧聞。一作寧無。]燕雀喧。青冥猶契闊[一作連澒洞]。陵厲不[一作小]飛翻。儒術誠難起。家聲庶已存。故山多藥物。勝槪憶桃源。欲整還鄕旆。長懷禁掖垣。謬稱三賦在。難述二公恩。[原注。甫獻三大禮賦出身。二公常謬稱述。]

0152 故武衞將軍輓歌三首

嚴警當寒夜。前軍落大星。壯夫思感[一作敢]決。哀詔惜精靈。王者今無戰。書生已勒銘。封侯意疏闊。編簡爲誰青。
舞劍過人絕。鳴弓射獸能。銛鋒行愜順。猛噬失蹻騰。赤羽[一作雨]千夫膳。黃河十月冰。橫行沙漠外。神速至今稱。
哀輓青門去。新阡絳水遙。路人紛雨泣。天意颯風飄。部曲精仍銳。匈奴氣不驕。無由覩雄略。大樹日蕭蕭。

0633 官定後戲贈[時免河西尉爲右衞率府兵曹]

不作河西尉。淒涼爲折腰。老夫怕趨走。率府且逍遙。耽酒須微祿。狂歌託聖朝。故山歸興盡。回首向風飆。

1173 九日藍田崔氏莊

老去悲秋強自寬。興來今[一作終]日盡君歡。羞將短髮還吹帽。笑倩旁人爲正冠。藍水遠從千澗落。玉山高並兩峯寒。明年此會知誰健[一作在]。醉[一作再]把茱萸子細看。

1183 崔氏東山草堂

愛汝玉山草堂靜。高秋爽氣相[一作多]鮮新。有時自發鐘磬響。落日更見漁樵人。盤剝白鴉谷[谷在縣東南二十里]口栗。飯煮青泥坊[縣有青泥驛]底芹[一作蓴]。何爲西莊王給事。柴門空閉鎖[一作好]松筠。[王維官給事中。晚築輞川別業。後捨爲清源寺。]

0748 對雪

戰哭多新鬼。愁吟獨老翁。亂雲低薄暮。急雪舞迴風。瓢棄[一作弄]尊無綠。爐存火似紅。數州消息斷。愁坐正書空。

0733 月夜

今夜鄜州月。閨中只獨看。遙憐小兒女。未解憶長安。香霧雲鬟濕。清輝玉臂寒。何時[一作當]倚虛幌。雙照淚痕乾。

0794 遣興

驥子[宗武小字]好男兒。前年學語時。問知人客姓。誦得老夫詩。世亂憐渠小。家貧仰母慈。鹿門攜不遂[一作有處]。雁足繫難期。[一作鳥道去無期。]天地軍麾滿。山河戰角悲。儻[一作東]歸免相失。見日[一作爾]敢辭遲。

0752 元日寄韋氏妹

近聞韋氏妹。迎在漢鍾離。郎伯殊方鎭。京華舊國移。春城回北斗。郢樹發南枝。不見朝正使。啼痕滿面垂。

0779 春望

國破山河在。城春草木深。感時花濺淚。恨別鳥驚心。烽火連三月。家書抵萬金。白頭搔更短。渾欲不勝簪。

0786 憶幼子[字驥子，時隔絕在鄜州]

驥子春猶隔。鶯歌暖正繁。別離驚節換。聰慧[一作惠]與誰論。澗水空山道。柴門老樹村。憶渠愁只[一作卽]睡。炙背俯晴軒。

0789 一百五日夜對月

無家對寒食。有淚如金波。斫卻[一作折盡]月中桂。清光應更多。仳[一作披]離放紅蕊。想像嚬青蛾。牛女漫愁思。秋期猶渡河。

0824 喜達行在所三首[原注。自京竄自鳳翔。]

西憶岐陽信。無人遂卻回。眼穿當[一作看]落日。心死著寒灰。霧[一作茂]樹行相引。蓮峯[一作連山]望忽[一作或]開。所親驚老瘦。辛苦賊中來。
愁[一作秋]思胡笳夕。淒涼漢苑春。生還今日事。間道暫時人。司隸章初覩。南陽氣已新。喜心翻倒極。嗚咽淚[一作涕]霑巾。
死去憑誰報。歸來始自憐。猶瞻太白雪。喜遇武功天。影靜千官[一作門]裏。心蘇七校前。今朝漢社稷。新數中興年。

0868 得家書

去憑遊客寄[一作休汝騎]。來爲附家書。今日知消息。他鄕且舊居。熊兒[宗文小名]幸無恙。驥子最憐渠。臨老羈孤極。傷時會合疏。二毛趨帳殿。一命侍鸞輿。北闕妖氛滿。西郊白露初。涼風新過雁。秋雨欲生魚。農事空山裏。眷言終[一作終篇言]荷鋤。

0899 奉贈嚴八閣老[唐兩省相呼爲閣老。時嚴武爲給事中。屬黃門省。]

扈聖[一作扈從。一作今日。]登黃閣。明公獨妙年。蛟龍得雲雨。鵰鶚在秋天。客禮容疏放。官曹可[一作許]接聯。新詩句句好。應任老夫傳。

0875 奉送郭中丞兼太僕卿充隴右節度使三十韻[郭英乂]

詔發西山[一作山西]將。秋屯[一作營]隴右兵。淒涼餘部曲。燀[一作烜]赫舊家聲。[英乂父知運都督隴右。威震西陲。]鵰鶚乘時去。驊騮顧主鳴。艱難須[一作思]上策。容易卽前程。斜日當軒蓋。高[一作歸]風卷旆旌。松悲天水冷。沙亂雪山清。和虜猶懷惠。防邊不[一作詎]敢驚。古來於異域。鎭靜示[一作得]專征。燕薊奔封豕。周秦觸駭鯨。中原何慘黷。餘[一作遺]孽尙縱橫。箭入昭陽殿。笳吟細柳營。內人[宜春院女妓謂之內人。]紅袖泣[一作短]。王子白衣行。宸極祅[一作妖]星動[一作大]。園陵[一作林]殺氣平。空餘金椀出。無復繐帷輕。毀廟天飛雨。焚宮火徹明。罘罳[織絲爲羅網之狀。以蓋宮殿檐戶間。]朝共落。棆[棆木似楩]桷夜同傾。三月師逾整。羣胡[一作兇]勢就烹。瘡痍[一作恭承]親接戰。勇決[一作餘勇]冠垂成。妙譽期元宰。殊恩且列卿。幾時迴節鉞。戮力掃欃槍。[彗星。]圭竇[一作蓬戶]三千士。雲梯七十城。恥非齊說客。祗[一作甘]似魯諸生。通籍微班忝。周行獨坐榮。隨肩趨漏刻。短髮寄[一作愧]簪纓。徑欲依劉表。還疑[一作能無]厭禰衡。漸衰那[一作寧]此別。忍淚獨含情。廢邑狐狸語。空村虎豹爭。人頻墜塗炭。公豈忘精誠。元帥調新律[一作鼎]。前軍壓舊京。安邊仍扈從。莫作[一作無使]後功名。

0890 送楊六判官使西蕃

送遠秋風落。西征海氣寒。帝京氛祲滿。人世別離難。絕域遙懷怒。和親願結歡。敕書憐贊普。兵甲望長安。宣命[一作令]前程急。惟良待士寬。子雲清自守。今日起爲官。垂淚方投筆。傷時卽據鞍。儒衣山鳥怪。漢節野童看。邊酒排金醆[一作盌]。夷歌捧玉盤。草輕[一作肥]蕃馬健。雪重拂廬乾。愼爾參籌畫。從茲正羽翰。歸來權可取。九萬一朝摶。

0871 月

天上秋期近。人間月影清。入河蟾不沒。擣藥兔長生。只益丹心苦。能添白髮明。干戈知滿地[一作道]。休照國西營。

0902 留別賈[至]嚴[武]二閣老兩院補闕[得雲字◯一作兩院遺補諸公得聞字]

田園須暫往[一作住]。戎馬惜離羣。去遠留詩別。愁多任酒醺。一秋常苦雨。今日始無雲。山路時[一作晴]吹角[一作笛]。那堪處處聞。

0917 晚行口號

三川不可到。歸路晚山稠。落雁浮寒水。飢烏集戍樓。市朝今日異。喪亂幾時休。遠愧梁江總。還家尙黑頭。

0922 獨酌成詩

燈花何太喜。酒綠[一作色]正相親。醉裏從爲客。詩成覺有神。兵戈猶在眼。儒術豈謀身。共[一作苦]被微官縛。低頭愧野人。

0184 行次昭陵[唐太宗昭陵在醴泉縣九嵕山西北。時甫詔許之鄜州視家。道里所經。]

舊俗疲庸主。羣雄問獨夫。讖歸龍鳳質。威定虎狼都。天屬尊堯典。[唐高祖諡神堯。以其傳位如讓禪也。]神功協禹謨。風雲隨絕[一作逸]足。日月繼[一作享]高衢。文物多師古。朝廷半老儒。直詞寧戮辱。賢路不崎嶇。往者災猶降。蒼生喘未蘇。指麾安率土。盪滌撫洪爐。壯士悲陵邑。幽人拜鼎湖。玉衣晨自舉。鐵[一作石]馬汗常趨。[潼關之戰。賊兵時見黃旗軍掠陣。是日奏昭陵前石人馬俱流汗。]松柏瞻虛[一作靈]殿。塵沙立暝[一作暗]途。寂寥開國日。流恨滿山隅。

0199 重經昭陵

草昧英雄起。謳歌曆數歸。風塵三尺劍。社稷一戎衣。翼亮貞文德。丕承戢武威。聖圖天廣大。宗祀日光輝。陵寢盤空曲。熊羆守翠微。再窺松柏路。還見[一作有]五雲飛。

0972 喜聞官軍已臨賊境二十韻

胡虜[一作騎]潛京縣。官軍擁賊壕。鼎魚猶假息。穴蟻欲何逃。帳殿羅玄冕。轅門照白袍。秦山當警蹕。漢苑入旌旄。路失[一作濕]羊腸險。雲橫雉尾高。五原[畢、白鹿、少陵、高陽、細柳。]空壁壘。八水[灞、滻、涇、渭、澧、鎬、澇、潏。]散風濤。今日看天意。遊魂貸爾曹。乞降那更得。尙詐莫徒勞。元帥歸龍種。司空[郭子儀]握[一作擁]豹韜。前軍[一作旌。李嗣業。]蘇武節。左將[僕固懷恩]呂虔刀。兵氣回飛鳥。威聲沒巨鼇。戈鋋開雪色。弓矢尙[一作向]秋毫。天步艱方盡。時和運更遭。誰云遺[一作貴]毒螫[一作蠆]。已是沃腥臊。睿想[一作思]丹墀近。神行羽衞牢。花門騰絕漠。拓[一作柘]羯[西域呼勇健者為拓羯]渡臨洮。此輩感恩至。羸俘何足操。鋒先衣染血。騎突劍吹毛。喜覺都城動。悲憐[一作連]子女號。家家賣釵釧。只待獻春醪。[至德二載九月丁亥。廣平王將朔方等軍。及回紇、西域之衆十五萬發鳳翔。癸卯。大軍入西京。甲辰。捷書至鳳翔。]

0979 收京三首

仙仗離丹極。妖星照玉除。須爲下殿走。不可好樓居。[一作得非羣盜起。難作九重居。]暫屈汾陽駕。[莊子。堯見四子於汾水之陽。窅然喪其天下。]聊飛燕將書。依然七廟略。更與萬方初。
生意甘衰白。天涯正寂寥。忽聞哀痛詔。又下聖明朝。羽翼懷[一作慚]商老。文思憶帝堯。叨逢罪己日。霑灑[一作灑涕]望青霄。[錢謙益曰。收京時。上皇在蜀。誥定行日。肅宗汲汲御丹鳳樓下制。故曰忽聞哀痛詔。又下聖明朝。靈武諸臣爭誇擁立之功。至有蜀郡、靈武功臣之目。故以商老羽翼刺之。明皇內禪。故目之曰帝堯。肅宗已卽大位。而用商老故事。則仍以東朝目之也。]
汗馬收宮闕。春城剷賊壕。賞應歌杕杜。歸及薦櫻桃。雜虜橫戈數[一作槊]。功臣甲第高。萬方頻[一作同]送喜。無乃聖躬勞。

0994 臘日

臘日常[一作年]年暖尙遙。今年臘日凍全消。侵陵雪色還萱草。漏洩春光有[一作是]柳條。縱酒欲謀良[一作長]夜醉。還[一作歸]家初散[一作放]紫[一作北]宸朝。口脂面藥隨恩澤。[景龍中。臘日賜近臣口脂面藥。]翠管銀罌下九霄。

1017 紫宸殿退朝口號

戶外昭容紫袖垂。雙瞻御座引朝儀。[宮人引導。至天祐間始革。]香飄合殿春風轉。花覆千官淑景移。晝漏希[一作聲]聞高閣報。天顏有喜近臣知。宮中每出歸東省。會送夔龍集[一作到]鳳池。

1045 曲江二首

一片花飛減卻春。風飄萬點正愁人。且看欲盡花經[一作驚]眼。莫厭傷多酒入脣。江上小堂[一作棠]巢翡翠。花[一作苑。卽芙蓉苑。]邊高冢臥麒麟。細推物理須行樂。何用[一作事]浮名[一作榮]絆此身。
朝回日日典春衣。每日江頭盡醉歸。酒債尋常[八尺曰尋。倍尋曰常。]行處有。人生七十古來稀。穿花蛺蝶深深見[一作舞]。點水蜻蜓款款[一作緩緩]飛。傳語風光共流轉。暫時相賞莫相違。

1052 曲江對酒

苑外江頭坐不歸。水精春[一作宮]殿轉霏微。桃花細逐楊花落[一作欲共梨花語]。黃鳥時[一作仍]兼白鳥飛。縱飲久判人共棄。懶朝眞與世相違。吏[一作含]情更覺滄洲遠。老大悲傷未拂衣。

1058 曲江對[一作値]雨

城上春雲覆苑牆。江亭晚色靜年[一作天]芳。林花著雨燕脂落[一作濕]。水荇牽風翠帶長。龍武新軍深[一作經]駐輦。芙蓉別殿謾焚香。何時詔[一作重]此金錢會。暫[一作爛]醉佳人錦瑟旁。[錢謙益曰。此亦懷上皇南內之詩也。玄宗用萬騎軍以平韋氏。改爲龍武軍。親近宿衞。於興慶宮南樓。每置酒眺望。必由夾城以達曲江芙蓉苑。今深居南內。昔日之駐輦遊幸。皆不可得。金錢之會。亦無復開元之盛矣。]

0998 奉和賈至舍人早朝大明宮[賈至。洛陽人。與父曾俱爲中書舍人。]

五夜漏聲催曉箭。九重[一作天]春色醉仙桃。旌旗日暖龍蛇動。宮殿風微燕雀高。朝罷香煙攜滿袖。詩成珠玉在揮毫。欲知世掌絲綸美。[原注。舍人先世嘗掌絲綸。]池上於[一作如]今有[一作得]鳳毛。

1013 宣政殿退朝晚出左掖[掖門在兩旁。如人之臂掖。]

天門日射黃金牓。春殿晴曛[一作熏]赤羽旗。宮草微微[一作霏霏]承委佩。鑪煙細細駐遊絲。雲近蓬萊常好[一作五]色。雪殘鳷鵲[觀名]亦多時。侍臣緩步歸青瑣。退食從容出每遲。

1028 題省中院壁[一本無院字]

掖垣竹埤梧十尋。洞門對霤[一作雪]常陰陰。落花遊絲白日靜。鳴鳩乳燕青春深。腐儒衰晚謬通籍。退食遲迴違寸心。衮職曾無一字補。許身愧比雙南金。

1021 春宿左省

花隱掖垣暮。啾啾棲鳥過。星臨萬戶動。月傍九霄多。不寢[一作寐]聽金鑰[一作鎖]。因風想玉珂。明朝有封事。數問夜如何。

1037 送翰林張司馬[一作學士]南海勒碑[原注。相國製文。]

冠冕通南極。文章落上台。詔從三殿[一作天上]去。碑到百蠻開。野館濃花發。春帆細雨來。不知滄海上[一作使]。天遣幾時回。

1025 晚出左掖

晝刻傳呼淺。春旗簇仗齊。退朝花底散。歸院柳邊迷。樓雪融城濕。宮雲去殿低。避人焚諫草。騎馬欲雞棲。

1040 曲江陪鄭八丈南史飲

雀啄江頭黃[一作楊]柳花。鵁鶄鸂鶒滿晴沙。自知白髮非春事。且盡芳尊戀物華。近侍卽今難浪迹。此身那得更無家。丈人文[一作才]力猶強健。豈傍青門學種瓜。

1034 送賈閣老出汝州

西掖梧桐樹。空留一院陰。艱難歸故里。去住損春心。宮殿青門隔。雲山紫邏深。人生五馬貴。莫受二毛侵。

0819 鄭駙馬池臺喜遇鄭廣文同飲

不謂生戎馬。何知共酒杯。然臍郿塢敗。握[一作禿]節漢臣回。白髮千莖雪。丹心一寸[一作片]灰。別離經死[一作此]地。披寫忽登臺。重對秦簫發。俱過阮宅[一作巷]來。留連[一作醉留]春夜舞。[一作席。一作苑夜。]淚落強[一作更。一作舞淚落。]裴回。

0989 送鄭十八虔貶台州司戶傷其臨老陷賊之故闕爲面別情見於詩

鄭公樗散鬢成[一作如]絲。酒後常稱老畫師。萬里傷心嚴譴日。百年垂死中興時。蒼惶[一作伶俜]已就長途往。邂逅無端出餞遲。便與先生應永訣。九重泉路[一作下）]盡交期。

1105 題鄭十八著作虔[一作丈]

台州地闊[一作僻]海冥冥。雲水長和島嶼青。亂後[一作繾綣]故人雙別淚。春深[一作飄颻]逐客一浮萍。酒酣懶舞誰相拽。詩罷能吟不復聽。第五橋東流恨水。皇陂岸北結愁亭。賈生對鵩傷王傅。蘇武看羊陷賊庭。可念此翁[一作心。一作公。]懷[一作常]直道。也霑新國用輕刑。禰衡實恐遭江夏。方朔虛傳是歲星。窮巷悄然[一作一朝]車馬絕。案頭乾死讀書螢。

1122 端午日賜衣

宮衣亦有名。端午被恩榮。細葛含風軟。香羅疊雪輕。自天題處濕。當暑著來清。意內稱[一作恰稱身]長短。終身荷聖情。

1102 贈畢四[曜]

才大今詩伯。家貧苦宦卑。飢寒奴僕賤。顏狀老翁爲。同調嗟誰惜。論文笑自知。流傳江鮑體。相顧免無兒。

1126 酬孟雲卿

樂極傷頭白。更長[一作深]愛燭紅。相逢難[一作雖]衮衮。告別莫匆匆。但恐天河落。寧辭酒醆空。明朝牽世務。揮淚各西東。

1009 奉贈王中允[維]

中允聲名久。如今契闊深。共傳收庾信。[侯景亂。庾信奔江陵。元帝承制。除爲御史中丞。]不比得陳琳。[明皇云。從賊之臣。毀謗朝廷。如陳琳之檄曹操者多矣。王維獨憤痛賦秋槐落葉詩。故曰不當比之陳琳也。]一病[維陷賊時。詐稱瘖疾。]緣明主。三年獨此心。窮愁應有作。試誦白頭吟。

1064 奉陪鄭駙馬韋曲二首

韋曲花無賴。家家惱殺人。綠尊雖[一作須]盡日。白髮好禁[一作傷]春。石角鉤衣破。藤枝[一作蘿。一作梢。]刺眼新。何時占叢竹。頭戴小烏巾。
野寺垂楊裏。春畦亂水間。美花多映竹。好鳥不歸山。城郭終何事。風塵豈駐顏。誰能共公子。薄暮欲俱還。

1006 奉答岑參補闕見贈

窈窕清禁闥[一作闕]。罷朝歸不同。君隨丞相後。我往[一作住]日華東。冉冉柳枝碧。娟娟花蕊紅。故人得佳句。獨[一作猶]贈白頭翁。

1069 送許八拾遺歸江寧覲省，甫昔時嘗客遊此縣，於許生處乞瓦棺寺維摩圖樣，志諸篇末

詔許[一作天語]辭中禁。慈顏[一作家榮]赴[一作拜]北堂。聖朝新孝理。祖席[一作行子]倍輝[一作恩]光。內[一作贈]帛擎偏重。宮衣著更香。淮陰清[一作新]夜驛。京口渡江航。春隔雞人晝。秋期燕子涼。賜書誇父老。壽酒樂城隍。[一作竹引趨庭曙。山添扇枕涼。十年過父老。幾日賽城隍。]看畫曾飢渴。追蹤恨[一作限]淼茫。虎頭金粟影。神妙獨難忘。

1075 因許八奉寄江寧旻上人

不見旻公三十年。封書寄與淚潺湲。舊來好事今能否。老去新詩誰與[一作爲]傳。棋局動隨尋[一作幽]澗竹。袈裟憶上泛湖船。聞君話我爲官在。頭白昏昏只醉眠。

1129 至德二載甫自京金光門出問[一作間]道歸鳳翔乾元初從左拾遺移華州掾與親故別因出此門有悲往事

此道昔歸順。西郊胡正[一作騎]繁。至今殘破膽。應[一作猶]有未招魂。近得[一作侍]歸京邑。移官豈[一作遠]至尊。無才日衰老。駐馬望千門。

1135 寄高三十五詹事[適◯以淮南節度爲李輔國所短。除太子詹事。]

安穩高詹事。兵戈久索居。時來如[一作知]宦達。歲晚莫情疏。天上多鴻雁。池[一作河]中足鯉魚。相看過半百。不寄一行書。

1212 路逢襄陽楊少府入城戲呈楊員外綰[原注。甫赴華州日。許寄員外茯苓一本。戲題四韻附呈。許員外爲求茯苓。]

寄語楊員外。山寒少茯苓。歸來稍暄[一作候和]暖。當爲斸青冥。翻動[一作倒]神仙[一作龍蛇]窟。封題鳥獸形。兼將老藤杖。扶汝醉初醒。

1139 題鄭縣亭子[鄭縣游春亭在西溪上。一名西溪亭。]

鄭縣亭子澗之濱。戶牖憑高發興新。雲斷岳蓮臨大路[一作道]。天晴[一作清]宮[一作官]柳暗長春。巢邊野雀[一作鵲]羣欺燕。花底山蜂遠趁人。更欲題詩滿青竹。晚來幽獨恐傷神。

1151 早秋苦熱堆案相仍[原注。時任華州司功。]

七月六日苦炎熱[一作蒸]。對食暫餐還不能。每[一作常]愁夜中[一作來]自足蝎。況[一作仍]乃秋後轉多蠅。束帶發狂欲大叫。簿書何急來相仍。南望青松架短[一作絕]壑。安得[一作能]赤脚蹋層冰。

1144 望岳

西岳崚嶒[一作危稜]竦處尊。諸峯羅立[一作列]如[一作似]兒孫。安得仙人九節杖。[漢武帝登少室。見一女子以九節杖指日。閉目食日精。]拄到玉女洗頭盆。[華山玉女祠前有五石缸。名玉女洗頭盆。]車箱入谷無歸[一作回]路。箭栝[一作閣。一作闕。一作筈。按韻會。栝與筈、括俱通。]通天有一門。稍待西[一作秋]風涼冷後。高尋白帝[白帝治西岳]問眞源。

1204 至日遣興奉寄北省舊閣老兩院故人[一作遺補]二首

去歲茲辰捧御牀。五更三點入鵷行。欲知趨走傷心地。正想氛氳滿眼香。無路從容陪語笑。有時顚倒著衣裳。何人錯憶[一作卻認]窮愁日。愁日[一作日日]愁隨一線長。
憶昨逍遙供奉班。去年今日侍龍顏。麒麟不動鑪煙上[一作轉]。孔雀徐開扇影還。玉几[一作座]由來天北極。朱衣只在殿中間。孤城此日堪腸斷。愁對寒雲雪[一作白]滿山。

0783 得弟消息二首

近有平陰信。遙憐舍弟存。側身千里道。寄食一家村。烽舉新酣戰。啼垂舊血痕。不知臨老日。招得幾人[一作時]魂。
汝懦歸無計。吾衰往未期。浪傳烏鵲喜。深負鶺鴒詩。生理何顏面。憂端且歲時。兩京三十口。雖在命如絲。

1233 憶弟二首[原注。時歸在南陸渾莊。]

喪亂聞吾弟。飢寒傍濟州。人稀吾[一作書]不到。兵在見何由。憶昨狂催走。無時病去憂。卽今千種恨。惟共水東流。
且喜河南定。不問鄴城圍。百戰今誰在。三年望汝歸。故園花自發。春日鳥還飛。斷絕人煙久。東西消息稀。

1238 得舍弟消息

亂後誰歸得。他鄕勝故鄕。直[一作若]爲心厄苦。久念[一作得]與[一作汝]存亡。汝書猶在壁。汝妾[一作室]已辭房。舊犬知愁恨。垂頭傍我牀。

1405 秦州雜詩二十首

滿目悲生事。因人作遠遊。遲迴度隴怯。浩蕩及[一作入]關愁。水落魚龍[汧水出小隴山。東北流成淵。名魚龍水]夜。山空[一作通]鳥鼠[鳥鼠同穴。故名。在渭源縣西。]秋。西征問烽火。心折此淹留。
秦州山[一作城]北寺。勝跡[一作傳是]隗囂宮。苔蘚山門古[一作故]。丹青野殿空。月明垂葉露。雲逐渡溪風。清渭無情極。愁時獨向東。
州圖領同谷。驛道出流沙。降虜兼千帳。居人有萬家。馬驕珠[一作朱]汗落。胡舞白蹄[一作題]斜。[白題國。以白堊其首。舞則頭偏。故云。]年少臨洮子[一作至]。西來亦自誇。
鼓角緣邊郡。川原欲夜時。秋聽殷地發。風散入雲悲。抱葉寒蟬靜。歸來[一作山]獨鳥遲。萬方[一作年]聲一槪。吾道竟何之。
南使宜天馬。由來萬匹強。浮雲連陣沒。秋草徧[一作滿]山長。聞說眞龍種。仍殘[一作空餘]老驌驦。哀鳴思戰鬬。迥立向蒼蒼。
城上胡笳奏。山邊漢節歸。防河赴滄海。奉詔發金微[一作徽]。士苦形骸黑。旌[一作林]疏鳥獸稀。那聞[一作堪]往來戍。恨解鄴城圍。
莽莽萬重山。孤城山[一作石]谷間。無風雲出塞。不夜月臨關。屬國歸何晚。樓蘭斬未還。煙塵獨[一作一]長望。衰颯正摧[一作催]顏。
聞道尋源使。從天此路迴。牽牛去幾許。宛馬至今來。一望幽燕隔。何時郡國開。東征健兒盡。羌笛暮吹哀。
今日明人眼。臨池好驛亭。叢篁低地碧。高柳半天青。稠疊多幽事。喧呼閱使星。老夫如有此。不異在郊坰。
雲氣接崑崙。涔涔塞雨繁。羌童看渭水。使[一作估]客向[一作尙]河源。煙火軍中幕。牛羊嶺上村。所居秋草淨。正閉小蓬門。
蕭蕭古塞冷。漠漠秋雲[一作風]低。黃鵠翅垂雨。蒼鷹飢啄泥。薊門誰自北。漢將獨征西。不意書生耳[一作眼]。臨衰厭[一作見]鼓鞞。
山頭南[一作東]郭寺。水號北流泉。老樹空庭得。清渠一邑傳。秋花危石底。晚景臥鐘邊[一作前]。俯仰悲身世。溪風爲颯[一作肅]然。
傳道東柯谷。[在秦州東南五十里。有杜甫祠。即甫寓居姪佐草堂也。]深藏數十家。對門藤蓋瓦。映竹水穿沙。瘦地翻宜粟。陽坡可種瓜。船人近相報。但恐失桃花。
萬古仇池穴。潛通小有天。神魚人[一作今]不見。福地語眞傳。近接西南境。長懷十九泉。何時[一作當]一茅屋。送老白雲邊。
未暇泛滄海。悠悠兵馬間。塞門風[一作風寒]落木。客舍雨連山。阮籍行多興。龐公隱不還。東柯遂疏懶[一作放]。休鑷鬢毛斑。
東柯好崖谷。不與衆峯羣。落日邀雙鳥。晴天養[一作卷]片雲。野人矜[一作吟]險絕。水竹會平分。采藥吾將老。兒童未遣聞。
邊秋陰易久[一作夕]。不復辨晨光。檐雨亂淋幔。山雲低度牆。鸕鶿窺淺井。蚯蚓上深[一作高]堂。車馬何蕭索。門前百草長。
地僻秋將盡。山高客[一作夜]未歸。塞雲多斷續。邊日少光輝。警急烽常報。傳聞[一作聲]檄屢飛。西戎外甥國。何得迕[一作近]天威。
鳳林[屬河州]戈未息。魚海[在河州西]路常難。候火雲烽[一作峯]峻。懸軍幕[一作暮]井乾。風連西極動。月過北庭寒。故老思飛將。何時[一作人]議築壇。
唐堯眞自聖。野老復何知。曬藥能無婦。應門幸[一作亦]有兒。藏書聞禹穴。讀記憶[一作悟]仇池。爲報鴛行舊。鷦鷯在一枝。

1471 月夜憶舍弟

戍鼓斷人行。秋邊[一作邊秋]一雁聲。露從今夜白。月是故鄕明。有弟皆分散[一作羇旅]。無家問死生。寄書長不避[一作達]。況乃未休兵。

1484 宿贊公房[原注。京中大雲寺主。謫此安置。]

杖錫何來此[一作久]。秋風已颯然。雨荒深院菊。霜倒半池蓮。放逐寧違[一作虧]性。虛空不離禪。相逢成夜宿。隴月向人圓。

1508 東樓

萬里流沙道。西征[一作行。一作征西。]過北[一作此]門。但[一作俱]添新[一作征]戰骨。不返舊征[一作死生]魂。樓角臨風迥。城陰帶水[一作雨]昏。傳聲看驛使。送節向河源。

1511 雨晴[一作秋霽]

天水[一作外。一作際。一作永。]秋雲薄。從西萬里風。今朝好晴景。久雨不妨農。塞[一作岸]柳行疏翠。山梨結小紅。胡笳樓上發。一雁入高空。

1514 寓目

一縣蒲萄熟。秋山苜蓿多。關雲常帶雨。塞水不成河。羌女輕[一作搖]烽燧。胡兒制[一作掣]駱駝。自傷遲暮眼。喪亂飽經過。

1517 山寺

野寺殘僧少。山園細路高。麝香眠石竹。鸚鵡啄金桃。亂石[一作水]通人過。懸崖置屋牢。上方重閣晚。百里見秋[一作纖]毫。

1521 卽事[乾元二年。回紇從郭子儀戰相州。不利。奔還西京。四月。回紇死。欲以寧國公主殉葬。因無子得歸。]

聞道花門破。和親事卻非。人憐漢公主。生得渡河歸。秋思拋雲髻[一作鬢]。腰支勝[一作賸]寶衣。羣兇猶索戰。回首意多違。

1524 遣懷

愁眼看霜露。寒城菊自花。天風隨斷柳。客淚墮清[一作晴]笳。水淨樓[一作城]陰直。山昏塞日斜。夜來歸鳥盡。啼殺後棲鴉。

1527 天河

常時任顯晦。秋至輒[一作最。一作轉。]分明。縱被微雲掩。終能[一作當。一作輸。]永夜清。含星動雙闕。伴月照邊城。牛女年年渡。何曾風浪生。

1532 初月

光細[一作常時]弦豈[一作初。一作欲。]上。影斜輪未安。微升古[一作紫]塞[一作堞]外。已隱暮雲端。河漢不改色。關山空自寒。庭前有白露。暗滿菊花團[一作闌]。

1540 歸燕

不獨避霜雪。其如儔侶稀。四時無失序。八月自知歸。春色豈相訪[一作誤]。衆雛還識機。故巢儻未毀。會傍主人飛。

1536 擣衣

亦知戍不返。秋至拭清砧。已近苦[一作暮]寒月。況經[一作驚]長別心。寧辭擣熨[一作衣]倦。一寄塞垣深。用盡閨中力。君聽空外音。

1543 促織

促織甚微細。哀音[一作聲]何動人。草根吟[一作冷]不穩。牀下夜[一作意]相親。久客得無淚。放[一作故]妻難及晨。悲絲[一作絃]與急管。感激異天眞。

1546 螢火

幸因腐草出。敢近太陽飛。未足臨書卷。時能點客衣。隨風隔幔小。帶雨傍林微。十月清霜重。飄零何處歸。

1551 蒹葭

摧折不自守[一作與]。秋風吹若何。暫時花戴[一作載]雪。幾處[一作墮水]葉沉波。體弱春風[一作甲。一作苗。]早。叢長夜露多。江湖後搖落。亦[一作只]恐歲蹉跎。

1555 苦竹

青冥亦自守。軟弱強扶持。味苦夏蟲避。叢卑春鳥疑。軒墀曾不重。翦伐欲[一作亦]無辭。幸近幽人屋。霜根結在茲。

1559 除架

束薪已零落。瓠葉轉[一作卷]蕭[一作相]疏。幸結白花了。寧辭青蔓除。秋蟲聲不去。暮雀意何如。寒事今牢落。人生亦有初。

1563 廢畦

秋蔬擁霜露。豈敢惜凋殘。暮景數枝葉。天風吹汝寒。綠霑泥滓盡。香與歲時闌。生意春如昨。悲君白玉盤。

1565 夕烽

夕烽來不近。[一作止。一作明照灼。]每日[一作了了]報平安。塞上傳光[一作聲]小。雲邊落[一作數]點殘。照秦通警急。過隴自艱難。[一作燄銷仍再滅，煙迥不勝寒。]聞道[一作恐照]蓬萊殿。千門立馬看。[一作城中幾道看。]

1568 秋笛

清商欲盡奏。奏苦血霑衣。他日傷心極。征人白骨歸。相逢恐恨過。故作發聲微。不見秋雲動。悲風稍稍飛。

1590 送遠

帶甲滿天地。胡爲君遠行。親朋盡一哭。鞍馬去孤城。草木歲月晚。關河霜雪清。別離已昨日。因見古人情。

1243 觀兵

北庭送壯士。貔虎數尤多。精銳舊無敵。邊隅今若何。妖氛擁白馬。元帥待彫戈。莫守鄴城下。斬鯨遼海波。[乾元元年十月。郭子儀等九節度圍相州。明年三月。史思明來援。戰於城下。官軍潰而圍解。初李光弼欲與朔方軍同逼魏城。圍史思明。得曠日持久。則鄴城必拔。魚朝恩不可而止。詩謂不當困守鄴城。老師乏饋。以致援師之至也。]

1245 不歸

河間尙征[一作戰]伐。汝骨在空城。從弟人皆有。終身恨不平。數金憐俊邁。總角愛聰明。面上三年土。春[一作秋]風草[一作吹]又生。

1475 天末懷李白

涼風起天末。君子意如何。鴻雁幾時到。江湖秋水多。文章憎命達。魑魅喜人過。應共冤魂語。投詩贈汨羅。

1248 獨立

空外一鷙鳥。河間雙白鷗。飄颻搏擊便。容易往來遊。草露亦多濕。蛛絲仍未收。天機近人事。獨立萬端憂。

1584 日暮

日落風亦起。城頭鳥[一作烏]尾訛。黃雲高未動。白水已揚波。羌婦語還哭[一作笑]。胡兒行且歌。將軍別換[一作上。一作換駿。]馬。夜出擁彫戈。

1571 空囊

翠柏苦猶食。晨[一作明]霞高[一作朝]可餐。世人共鹵莽。吾道屬艱難。不爨井晨凍。無衣牀夜寒。囊空恐羞澀。留得一錢看。

1575 病馬

乘爾亦已久。天寒關塞深。塵中老盡力。歲晚病傷心。毛骨豈殊衆。馴良猶至今。物微意不淺。感動一沉吟。

1577 蕃劍

致[一作至]此自僻遠。又非珠玉裝。如何有奇怪。每夜吐光芒。虎氣必騰趠[一作上]。龍身寧久藏。風塵苦未息。持汝奉明王。

1580 銅甁

亂後碧井廢。時清瑤殿深。銅甁未失水。百丈有哀音。側想美人意。應非[一作悲]寒甃沉。蛟龍半缺落。猶得折黃金。

1156 觀安西兵過赴關中待命二首[李嗣業以鎭西北庭兵同郭子儀討安慶緒。安西卽鎭西舊名也。]

四[一作西]鎭富精銳。摧鋒皆絕倫。還聞獻[一作就]士卒。足以靜風塵。老馬夜知道。蒼鷹飢[一作秋]著人。臨危經久戰。用急[一作意]始[一作使]如神。
奇兵不在衆。萬馬救中原。談笑無河北。心肝奉至尊。孤雲隨殺氣。飛鳥避轅門。竟日留歡[一作觀]樂。城池未覺喧。

1594 送人從軍

弱水應無地。陽關已近天。今君渡沙磧。累月斷人煙。好武寧論命。封侯不計年。馬寒防失道。雪沒錦鞍韉。

1586 野望

清秋望不極。迢遞起曾陰。遠水兼天淨。孤城隱霧深。葉稀風更落。山迥日初沉。獨鶴歸何晚。昏鴉已滿林。

1597 示姪佐[原注。佐草堂在東柯谷。◯佐出襄陽房。侍御史暐之子。官大理正。]

多病秋風落。君來慰眼前。自聞茅屋趣。只想竹林眠。滿谷山雲起。侵籬澗水懸。嗣[一作阮]宗諸子姪。早覺仲容賢。

1600 佐還山後寄三首

山晚浮[一作黃]雲合。歸時恐路迷。澗寒人欲到。村[一作林]黑鳥應棲。野客茅茨小。田家樹木低。舊諳疏懶叔。須汝故相攜。
白露黃粱熟。分張素有期。已應舂得細。頗覺寄來遲。味豈同金[一作甘]菊。香宜配綠[一作紫]葵。老人他日愛。正想滑流匙。
幾道泉澆圃。交橫落慢[一作幔]坡。葳蕤秋葉少。[一作小。一作菜色。]隱映野雲多。隔沼連香芰。通林帶女蘿。甚聞霜薤白。重惠[一作薦]意如何。

1607 從人覓小胡孫許寄

人說南州路。山猿樹樹懸。舉家聞若駭[一作共愛]。爲寄小如拳。預哂愁胡面。初[一作何]調見馬鞭。許求聰慧[一作惠]者。童稚捧應癲。

1614 秋日阮[一作陳]隱居致薤三十束

隱者柴門[一作荊]內。畦蔬繞舍秋。盈筐承露薤。不待致書求。束比青芻色。圓齊玉箸頭。衰年關鬲冷。味煖幷[一作腹]無憂。

1616 秦州見敕[一作除]目薛三璩[一作據]授司議郎畢四曜除監察與二子有故遠喜遷官兼述索居凡三十韻

大雅何寥闊[一作廓]。斯人尙典刑。交期余潦倒。材力爾精靈。二子聲[一作陞]同日。諸生困一經。文章開穾[一作窔]奧[一作隩]。遷擢潤朝廷。舊好何由展。新詩更憶聽。別來頭幷白。相見眼終青。伊昔貧皆甚。同憂心[一作歲]不寧。栖遑分半菽。浩蕩逐流萍。俗態猶猜忌[一作忍]。祅氛忽[一作遂]杳冥。獨慚投漢閣。俱[一作但]議哭秦庭。還蜀祗無補[一作益]。囚梁亦固扃。華夷相混合。宇宙一羶腥。帝力收三統。天威總四溟。舊都俄望幸。清廟肅惟馨。雜種雖[一作難]高壘[一作壁]。長驅甚建瓴。焚香淑景殿。漲水望雲亭。法駕初還日。羣公若會星。宮臣仍點染。柱史正零丁。官忝趨棲鳳。朝回歎[一作欲]聚螢。喚人看騕褭。不嫁惜娉婷。掘劍知埋獄。[一作掘獄卽埋劍]提刀見發硎。侏儒應共飽。漁父忌偏醒。旅泊窮清渭。長吟望濁涇。羽書還似急。烽火未全停。師老資殘寇。戎生及近坰。忠臣辭憤激。烈士涕飄零。上[一作小]將盈邊鄙。元勳溢鼎銘。仰思調玉燭。誰定握[一作淬]青萍。隴俗輕鸚鵡。原情類鶺鴒。秋風動關塞。高臥想儀形。

1629 寄彭州高三十五使君適虢州岑二十七長史參三十韻

故[一作古]人何寂寞。今我獨淒涼。老去才難[一作雖]盡。秋來興甚長。物情尤可見。辭客未能忘。海內知名士。雲端各異方。高岑殊緩步。沈[約]鮑[照]得同[一作周]行。意愜關飛動。篇終接混茫。舉天悲富[嘉謨]駱[賓王]。近代惜盧[照鄰]王[勃]。似爾官仍貴。前賢命可傷。諸侯非棄擲。半刺[別駕任居刺史之半。長史卽別駕。]已翱翔。詩好幾時見。書成無信[一作使]將。男兒行處是。客子鬬[一作問]身強。羈旅推賢聖。沉綿抵咎殃。三年猶瘧疾。[原注。時患瘧疾。]一鬼不[一作未]銷亡。隔日搜脂髓。增寒抱雪霜。徒然潛隙地。有靦屢鮮妝。[二語皆時俗避瘧事。]何太龍鍾極。於今出處妨。無錢居帝里。盡室在邊疆。劉表雖遺恨。龐公至死藏。心微傍魚鳥。肉瘦怯豺狼。隴草蕭蕭白。洮雲片片黃。彭門[一作天彭]劍閣外。虢略鼎湖旁。荊玉簪頭冷。巴箋染翰光。烏麻[卽胡麻]蒸續曬。丹橘露應嘗。豈異神仙宅。俱兼山水鄕。竹齋燒藥竈。花嶼讀書牀。更得清新否。遙知對屬忙。舊官寧改漢。[刺史本漢官。]淳俗本歸[一作不離]唐。[虢本晉地。]濟世宜公等。安貧亦士常。蚩尤終戮辱。胡羯漫猖狂。會待祅氛靜[一作滅]。論文暫裹糧。

1642 寄岳州賈司馬六丈、巴州嚴八使君兩閣老五十韻

衡岳啼猿裏。巴州鳥道邊。故人俱不利[一作別]。謫宦兩悠[一作茫]然。開闢乾坤正[一作大]。榮枯雨露偏。長沙才子遠。釣瀨客星懸。憶昨趨行殿。殷憂捧御筵。討胡愁李廣。奉使待張騫。無復雲臺仗。虛修水戰船。蒼茫城七十。流落劍三千。畫角吹[一作攲]秦晉[一作塞]。旄頭俯澗瀍。小儒輕董卓。有識笑苻堅。浪作禽塡海。那將血[一作矢]射天。萬方思助順。一鼓氣無前。陰散陳倉北。晴熏太白巓。亂麻屍積衞。破竹勢臨燕。法駕還雙闕。王師下八川。此時霑奉引。佳氣拂周旋。貔虎開[一作間]金甲[一作匣]。麒麟受玉鞭。侍臣諳入仗。厩馬解登仙。花動朱樓雪。城凝碧樹煙。衣冠心慘愴。故老淚潺湲。哭廟悲風急。朝正霽景鮮。月分梁漢米。春得[一作給]水衡錢。內蕊繁於纈。宮莎[一作花]軟勝綿。恩榮同拜手。出入[一作處]最隨肩。晚著華堂醉。寒重繡被眠。轡齊兼秉燭。書枉滿懷牋。每覺升元輔。深期列大賢。秉鈞方咫尺。鎩翮再聯翩。禁掖朋從改[一作換]。微班性命全。青蒲甘受[一作就]戮。白髮竟誰憐。弟子貧原憲。諸生老伏[一作服]虔。師資謙未達。鄕黨敬何[一作推]先。舊好腸堪斷。新愁[一作秋]眼欲穿。翠乾危棧竹。紅膩小湖[一作池]蓮。賈筆論孤憤。嚴詩賦幾篇。定知深意苦[一作好]。莫使衆人傳。貝錦無停織。朱絲有斷弦。浦鷗防碎首。霜鶻不空拳。地僻昏炎瘴。山稠隘石泉。且將棋度日。應用酒爲年。典郡終微眇。治中[高宗初。改治中爲司馬。]實棄捐。安排求傲吏。比興展歸田。去去才難得。蒼蒼理又玄。古人稱逝矣。吾道卜終焉。隴外翻投迹。漁陽復控弦。笑爲妻子累。甘與歲時遷。親故行稀少。兵戈動接聯。他鄕饒夢寐。失侶自迍邅。多病加[一作成]淹泊。長吟阻靜便。如公盡雄俊。志在必騰鶱。[一作公如盡憂患。何事負陶甄。]

1666 寄張十二山人彪三十韻

獨臥嵩陽[一作雲]客。三違潁水春。艱難隨老母。慘澹向時人。謝氏尋山屐。陶公漉酒巾。羣兇彌宇宙。此物在風塵。歷下辭姜被。關西得孟鄰。早通交契密。晚接道流新。靜者心多妙[一作好]。先生藝絕倫。草書何太[一作應甚]苦。詩興不無神。曹植休前輩。張芝更後身。數篇吟可老。一字買堪貧。將恐曾防寇。深潛[一作情]託所親。寧聞倚門夕。盡力潔飧晨。疏懶爲名誤。驅馳喪我眞。索居猶[一作尤]寂寞。相遇益悲[一作酸。一作愁。]辛。流轉[一作轉徙]依邊徼。逢迎念席珍。時來故舊少。亂後別離頻。世祖修高廟。文公賞從臣。商山猶入楚。源[一作湍]水不離[一作知。一作流。]秦。存想青龍祕。騎行白鹿馴。耕巖非谷口。結草卽[一作欲]河濱。肘後符應驗。囊中藥未陳。旅[一作放]懷殊不愜。良覿渺無因。自古皆悲恨。浮生有屈伸。此邦今[一作全]尙武。何處且依仁。鼓角凌天籟。關山信[一作倚]月輪。官場[一作壕]羅鎭[一作錦]磧。賊火近洮岷。蕭索論兵[一作功]地。蒼茫鬬將辰。大軍多處所。餘孽尙紛綸。高興知籠鳥。斯文起[一作豈]獲麟。窮秋正搖落。回首望松[一作湘]筠。

1681 寄李十二白二十韻

昔年有狂客。號爾謫仙人。筆落驚[一作聞]風雨。詩成泣鬼神。聲名從此大。汩沒一朝伸。文彩承殊渥。流傳必絕倫。龍舟移櫂晚。獸錦奪袍新。白日來深殿。青雲滿後塵。乞歸優詔許。遇我宿心親。未負[一作遂]幽棲志。兼全寵辱身。劇[一作戲]談憐野逸。嗜酒見天眞。醉舞梁園夜。行歌泗水春。才高心不展。道屈善無鄰。處士禰衡俊。諸生原憲貧。稻粱求未足。薏苡謗何頻。五嶺炎蒸地。[時白流夜郎。]三危放逐臣。幾年遭鵩鳥。獨泣[一作立]向[一作不獨泣]麒麟。蘇武先還漢。黃公豈事秦。楚筵辭醴日。梁獄上書辰。已用當時法。誰將此義[一作議]陳。老吟秋月下。病起暮江濱。莫怪恩波隔。乘槎與[一作得]問津。

1930 蜀相[諸葛亮祠在昭烈廟西。]

丞相祠堂何處尋。錦官城外柏森森。映階碧草自春色。隔葉黃鸝空[一作多]好音。三顧頻煩[一作繁]天下計。兩朝開濟老臣心。出師未捷[一作用]身先死。長使英雄淚滿襟。

1907 卜居

浣花流[一作之。一作溪。溪在成都西郭外。一名百花潭。]水水西頭。主人爲卜林塘幽。已知出郭少塵事。更有澄江銷客愁。無數蜻蜓齊上下。一雙鸂鶒對沉浮。東行萬里堪乘興。須向山陰上[一作入]小舟。

2300 一室

一室他鄕遠[一作老]。空林暮景懸。正愁聞塞笛。獨立見江船。巴蜀來多病。荊蠻去幾年[一作千]。應同王粲宅。留井峴山前。[襄陽峴山下。王粲故宅前有一井。人呼爲仲宣井。]

1940 梅雨

南京[明皇幸蜀還。改成都爲南京。]西[一作犀]浦道。四月熟黃梅。湛湛[一作黤黤]長江去。冥冥細雨來。茅茨疏易濕。雲霧密難開。竟日蛟龍喜。盤渦與岸迴。

1944 爲農

錦里煙塵外。江村八九家。圓荷浮小葉。細麥落[一作墮]輕花。卜宅從茲老。爲農去國賒。遠慚句漏令。不得問丹砂。

1947 有客[一作賓至]

幽棲地僻經過少。老病人扶再拜難。豈有文章驚海內。漫勞車馬駐江干。竟日淹留佳客坐。百年粗糲[音辣]腐儒餐。不[一作莫]嫌野外無供給。乘興還來看藥欄。

1955 狂夫

萬里橋[諸葛送費禕聘吳。禕歎曰。萬里之行始於此橋。因名。]西一[一作新]草堂。百花潭水卽滄浪。風含翠篠娟娟靜[一作淨]。雨裛紅蕖冉冉香。厚祿故人書斷絕。恆飢稚子色淒涼。欲塡溝壑唯疏放。自笑狂夫老更狂。

1953 賓至[一作有客]

患氣經時久。臨江卜宅新。喧卑方避俗。疏快頗宜人。有客過茅宇。呼兒正葛巾。自鋤稀菜甲。小摘爲情親。

1912 王十五司馬弟出郭相訪兼遺營茅屋貲

客裏何遷次。江邊正寂寥。肯來尋一老。愁破是今朝。憂我營茅棟。攜錢過野橋。他鄕唯表弟。還往莫辭遙。

1926 堂成

背郭堂成蔭白茅。緣江路熟俯青郊。榿林礙日吟風葉。籠竹和煙滴露梢。暫止[一作下]飛烏將數子。頻來語燕定新巢。旁人錯比揚雄宅。懶惰[一作慢]無心作解嘲。

1962 田舍

田舍清江曲[一作上]。柴門古道旁。草深迷市井。地僻懶衣裳。櫸[一作楊。一作柜。]柳枝枝弱。枇杷樹樹[一作對對]香。鸕鶿西日照。曬翅滿魚梁。

2294 進艇

南京久客耕南畝。北望傷神坐[一作臥]北窗。晝引老妻乘小艇。晴看稚子浴清江。俱飛蛺蝶元相逐。並蒂芙蓉本自雙。茗飲蔗漿攜所有。瓷甖無謝玉爲缸。

2093 西郊

時出碧雞坊。西郊向草堂。市橋官柳細。江路[一作岸]野梅香。傍架齊書帙。看題減[一作檢]藥囊。無人覺[一作競。一作與。]來往。疏懶意何長。

2306 所思

苦憶荊州醉司馬。[原注。崔吏部漪。]謫官[一作居]樽俎[一作酒]定常開。九江日落醒何處。一柱觀頭眠幾回。可憐懷抱向人盡。欲問平安無使來。故憑錦水將雙淚。好過瞿塘灩澦堆。

1965 江村

清江一曲抱村流。長夏江村事事幽。自去自來[一作歸]堂[一作梁]上燕。相親相近水中鷗。老妻畫紙爲[一作成]棋局。稚子敲針作釣鉤。多病所須唯藥物。[一作但有故人供祿米。供一作分。]微軀此外更何[一作無]求。

1970 江漲

江漲柴門外。兒童報急流。下牀高數尺。倚杖沒中洲。細動迎風燕。輕搖逐浪鷗。漁人縈小楫。容易拔[一作捩]船頭。

1972 野老

野老籬前[一作邊]江岸迴。柴門不正逐江開。漁人網集澄潭下。賈客船隨返照來。長路關心悲劍閣。片雲何意[一作事。一作行雲幾處。]傍琴臺。王師未報收東郡。城闕秋生畫角哀。

1977 雲山

京洛雲山外。音書靜不來。神交作賦客。力盡望鄕臺。衰疾江邊臥。親朋日暮迴。白鷗元水宿。何事有餘哀。

1980 遣興

干戈猶未定。弟妹各何之。拭淚霑襟[一作巾]血。梳頭滿面絲。地卑荒野大。天遠暮江遲。衰疾那能久。應無見汝時[一作期]。

2013 北鄰

明府豈辭滿。藏身方告勞。青錢買野竹。白幘岸江皋。愛酒晉山簡。能詩何水曹。時來訪老疾。步屧到蓬蒿。

2016 南鄰

錦里先生烏角巾。園收芋粟[一作栗]不全貧。慣看賓客[一作門戶]兒童喜。得食階除鳥雀馴。秋水纔深[一作添]四五尺。野航[一作艇]恰受兩三人。白沙翠竹江村[一作山]暮[一作路]。相對[一作送]柴門[一作籬南]月色新。

2036 出郭

霜露晚淒淒。高天逐望低。遠煙鹽井上。斜景雪峯西。故國猶兵馬。他鄕亦[一作正]鼓鼙。江城今夜客。還與舊烏啼。

3160 過南鄰朱山人水亭

相近竹參差。相過人不知。幽花攲滿樹。小水細通池。歸客村非遠。殘樽席更移。看君多道氣。從此數追隨。

2040 恨別

洛城一別四[一作三]千里。胡騎長驅五六[一作六七]年。草木變衰行劍外。兵戈阻絕老江邊。思家步月清宵立。憶弟看雲白日眠。聞道河陽近乘勝。司徒急爲破幽燕。[謂李光弼乘河陽之勝。直搗幽燕也。]

3333 寄賀蘭銛

朝野歡娛後。乾坤震蕩中。相隨萬里日。總作白頭翁。歲晚仍分袂。江邊更轉蓬。勿云俱異域。飲啄幾回同。

2076 寄楊五桂州譚[原注。因州參軍段子之任。]

五嶺皆炎熱。宜人獨桂林。梅花萬里外。雪片一冬深。[黃鶴云。嶺南無雪。惟桂林有之。]聞此寬相憶。爲邦復好音。江邊送孫楚。遠附白頭吟。

2395 逢唐興劉主簿弟

分手開元末。連年絕尺書。江山且相見。戎馬未安居。劍外官人冷。關中驛騎疏。輕舟下吳會。主簿意何如。

2027 和裴迪登新津寺寄王侍郎[原注。王時牧蜀。英華作奉和裴十四迪新津山寺。]

何限[一作恨]倚山木。吟詩秋葉黃。蟬聲集古寺。鳥影度寒塘。風物悲遊子。登臨憶侍郎。老夫貪佛[一作賞。一作費。]日。隨意宿僧房。

2398 敬簡王明府[甫嘗爲唐興縣宰王潛作客館記。疑卽王明府。]

葉縣郎官宰。周南太史公。神仙才有數。流落意無窮。驥病思偏秣。鷹愁[一作秋]怕苦籠。看君用高義。恥與萬人同。

2402 重簡王明府

甲子西南異。冬來只薄寒。江雲何夜盡[一作靜]。蜀雨幾時乾。行李須相問。窮愁豈有[一作自]寬。君聽鴻雁響。恐致稻粱難。

2061 建都十二韻

蒼生未蘇息。胡馬半乾坤。議在雲臺上。誰扶黃屋尊。建都分魏闕。下韶闢荊門。恐失東人望。其如西極存。時危當雪恥。計大豈輕論。雖倚三階正。終愁萬國翻。牽裾恨不死。漏網荷殊恩。永負漢庭哭。遙憐湘水魂。窮冬客江劍[一作劍外]。隨事有田園。風斷青蒲節。霜埋翠竹根。衣冠空穰穰。關輔久[一作遠]昏昏。願枉[一作唯駐。一作願駐。]長安日。光輝照北原。[錢謙益曰。此詩因建南都而追思分鎭之事也。初。房琯建分鎭討賊之議。肅宗以此惡琯。貶之。後從呂諲請。置南都于荊州。甫聞建都之詔。追惜琯議。牽裾以下。自敍215移官之事。蓋甫之移官以救琯。而琯之得罪以分鎭。故牽連及之。是歲七月。上皇移幸西內。九月置南都。革南京爲蜀郡。荊州、蜀都。一置一革。甫心痛之。而不敢訟言也。]

3016 歲暮

歲暮遠爲客。邊隅還用兵。煙塵犯雪嶺。鼓角動江城。天地日流血。朝廷誰請纓。濟時敢愛死。寂寞壯心驚。

2080 和裴迪登蜀州東亭送客逢早梅相憶見寄

東閣官梅動詩興。還如何遜在揚州。[梁建安王偉都督揚。南徐二州。辟何遜爲記室。遜有早梅詩。]此時對雪遙相憶。送客逢春[一作花]可[一作更]自由。幸不折來傷歲暮。若爲看去亂鄕[一作春]愁。江邊一樹垂垂發。朝夕催人自白頭。

3386 寄贈王十將軍承俊

將軍膽氣雄。臂懸兩角弓。纏結青驄馬。出入錦城中。時危未授鉞。勢屈難爲功。賓客滿堂上。何人高義同。

2110 暮登四[一作西]安寺鐘樓寄裴十[迪]

暮倚高樓對雪峯。僧來不語自鳴鐘。孤城返照紅將斂。近市浮煙翠且重。多病獨愁常闃寂。故人相見未從容。知君苦思緣詩瘦。大[一作太]向交遊萬事慵。

2047 散愁二首

久客宜旋旆。興王未息戈。蜀星陰見少。江雨夜聞多。百萬傳[一作轉]深入。寰區望匪它。司徒[李光弼]下燕趙。收取舊山河。
聞道幷州鎭。尙書[王思禮]訓士齊。幾時通薊北。當日報關西。戀闕丹心破。霑衣皓首啼。老魂招不得。歸路恐長迷。

2100 奉酬李都督表丈早春作

力疾坐清曉。來時[一作詩。一作采詩。]悲早春。轉添愁伴客。更覺老隨人[一作身]。紅入桃花嫩。青歸柳葉新。望鄕應未已。四海尙風塵。

2131 客至[原注。喜崔明府相過。]

舍南舍北皆春水。但見[一作有]羣鷗日日來。花徑不曾緣客掃。蓬門今始爲君開。盤餐市遠無兼味。樽酒家貧只舊醅。肯與鄰翁相對飲。隔籬呼取盡餘杯。

2139 遣意二首

囀枝黃鳥近。泛渚白鷗輕。一徑野花落。孤村春水生。衰年催釀黍。細雨更[一作夜]移橙。漸喜交遊絕。幽居不用名。
簷影微微落。津流脈脈斜。野船[一作松]明細火。宿雁聚圓[一作寒]沙。雲掩初弦月。香傳小樹花。鄰人有美酒。稚子夜[一作也]能賒。

2148 漫成二首

野日荒荒[一作野月茫茫]白。春[一作江]流泯泯清。渚蒲隨地有。村徑逐門成。只作披衣慣。常從漉酒生。眼前無俗物。多病也身輕。
江皋已仲春。花下復清晨。仰面貪看鳥。回頭錯應人。讀書難字過。對酒滿壺頻。近識峨眉老。[東山隱者。]知予懶是眞。

2125 春夜喜雨

好雨知時節。當春乃[一作及]發生。隨風潛入夜。潤物細無聲。野徑雲俱黑。江船火獨明。曉看紅濕處。花重錦官城。

2183 春水

三月桃花浪[一作水]。江流復舊痕。朝來沒沙尾[一作岸]。碧色動柴門。接縷垂芳餌。連筒灌小園。已添無數鳥。爭浴故相喧。[一作不知無數鳥。何意更相喧。]

2161 春水生二絕

二月六夜春水生。門前小灘[一作籬]渾欲平。鸕鶿鸂鶒莫漫喜。吾與汝曹俱眼明。
一夜水高二尺強。數日不可更禁當。南市津頭有船賣。無錢卽買繫籬旁。

2186 江亭

坦腹江亭暖[一作臥]。長吟野望時。水流心不競。雲在意俱遲。寂寂春將晚。欣欣物自私。故林歸未得。排悶強裁詩。[一作江東猶苦戰。回首一顰眉。]

2073 村夜

蕭蕭風色[一作風色蕭蕭]暮。江頭人不行。村舂雨外急。鄰火夜深明。胡羯何多難。漁樵寄此生。中原有兄弟。萬里正含情。

2193 早起

春來常早起。幽事頗相關。帖石防隤岸。開林出遠山。一丘藏曲折。緩步有躋攀。童僕來城市。甁中得酒還。

2207 可惜

花飛有底急。老去願春遲。可惜歡娛地。都非少壯時。寬心應是酒。遣興莫過詩。此意陶潛解。吾生後汝期。

2198 落日

落日在簾鉤。溪邊春事幽。芳菲緣岸圃。樵爨倚灘舟。啅雀爭枝墜。飛蟲滿院遊。濁醪誰造汝。一酌[一作酌罷]散千憂[一作罷人憂]。

2202 獨酌

步屨[一作履。一作倚杖。]深林晚。開樽獨酌遲。仰蜂黏落絮[一作蕊]。行[戶郎切。一作倒。]蟻上枯梨。薄劣慚眞隱。幽偏得自怡。本無軒冕意。不是傲當時。

2211 徐步

整履[一作屐。一作屣。]步青蕪。荒庭日欲晡。芹泥隨燕觜。花蕊[一作蕊粉]上蜂鬚。把酒從衣濕。吟詩信杖扶。敢論才見忌。實有醉如愚。

2215 寒食

寒食江村路。[一作樹。一作落。]風花高下飛。汀煙輕冉冉。竹日靜暉暉。田父[一作舍]要皆去。鄰家鬧[一作問]不違。地偏相識盡。雞犬亦忘歸[一作機]。

2286 高柟

柟樹色冥冥。江邊一蓋青。近根開藥圃。接葉製茅亭。落景陰猶合。微風韻可聽。尋常絕醉困。臥此片時醒。

2289 惡樹

獨遶虛齋徑。常持小斧柯。幽陰成頗雜。惡木剪還多。枸杞因[一作固]吾有。雞棲[皂莢樹一名雞棲]奈汝[一作爾]何。方知不材者[一作木]。生長漫婆娑。

2266 石鏡[成都一丈夫。化爲女子。美而豔。蜀王納爲妃。未幾物故。王哀念之。遣五丁擔武都之土為冢。高七丈。上有石。圓五寸。徑五尺。瑩徹如鏡。]

蜀王將此鏡。送死置空山。冥寞憐香骨。提攜近玉顏。衆妃無復歎。千騎亦虛還。獨有傷心石。埋輪月宇間。

2270 琴臺[司馬相如宅在州西笮橋。北有琴臺。]

茂陵多病後。尙愛卓文君。酒肆人間世。琴臺日暮雲。野花留寶靨。蔓草見羅裙。歸鳳求皇意。寥寥不復聞。

2311 聞斛斯六官未歸

故人南郡去。去索作碑錢。本賣文爲活。翻令室倒懸。荊扉深蔓草。土銼冷疏煙。老罷休無賴。歸來省醉眠。

2115 遊修覺寺

野寺江天豁。山扉花竹幽。詩應有神助。吾得及春遊。徑石相[一作深]縈帶。川雲自[一作晚]去留。禪枝宿衆鳥。漂轉暮歸愁。

2119 後遊

寺憶新[一作曾。一作重。]遊處。橋憐再渡時。江山如有待。花柳更無私。野潤煙光薄。沙暄日色遲。客愁全爲減。捨此復何之。

2106 題新津北橋樓[得郊字]

望極春城上。開筵近鳥巢。白花簷外朵。青柳檻前梢。池水觀爲政。廚煙覺遠庖。西川供客[一作遠]眼[一作醉客]。唯有[一作偏愛]此江郊。

2263 江漲

江發蠻夷漲。山添雨雪流。大聲吹地轉。高浪蹴天浮。魚鱉爲人得。蛟龍不自謀。輕帆好去便。吾道付[一作在]滄洲。

2281 晚晴

村晚驚風度。庭幽過雨霑。夕陽薰細草。江色映疏簾。書亂誰能帙。杯乾可自添。時聞有餘論。未怪老夫潛。[王符有潛夫論。]

2277 朝雨

涼氣晚[一作曉]蕭蕭。江雲亂眼飄。風鴛藏近渚。雨燕集深條。黃綺終辭[一作投]漢。巢由不見堯。草堂樽酒在。幸得過清朝[一作宵]。

2165 江上値[一作置]水如海勢聊短述

爲人性僻耽佳句。語不驚人死不休。老去詩篇渾漫興[一作與]。春來花鳥莫深愁。新添水檻供垂釣。故著浮槎替入舟。焉得思如陶謝手。令渠述作與同遊。

2318 送裴五赴東川

故人亦流落。高義動乾坤。何日通燕塞。相看老蜀門。東行應暫別。北望苦銷魂。凜凜悲秋意。非君誰與論。

2383 赴青城縣出成都寄陶、王二少尹

老恥妻孥笑。[一作老被樊籠役]貧嗟出入勞。客情投異縣。詩態憶吾[一作君]曹。東郭滄江[一作浪]合。西山白雪高。文章差底病。回首興滔滔。

2023 因崔五侍御寄高彭州[適]

百年已過半。秋至轉饑寒。爲問彭州牧。何時救急難。

2389 野望因過常少仙

野橋齊度馬。秋望轉悠哉。竹覆青城合。江從灌口來。入村樵徑引。嘗果栗皺[一作園]開。落盡高天日。幽人未遣迴。

2405 寄杜位[原注。位京中宅近西曲江。詩尾有述。]

近聞寬法離[一作別]新州。[時位因李林甫諸壻貶官。]想見懷歸尙百憂。逐客雖皆萬里去。悲君已是十年流。干戈況復塵[一作行]隨眼。鬢髮還應雪[一作白]滿頭。玉壘題書心緒亂。何時更得曲江遊。

2025 奉簡高三十五使君

當代論才子。如公復幾人。驊騮開道路。鷹隼出風塵。行色秋將晚。交情老更親。天涯喜相見。披豁對[一作道]吾眞。

2410 送韓十四江東覲省

兵戈不見老萊衣。歎息人間萬事非。我已無家尋弟妹。君今何處訪庭闈。黃牛峽靜灘聲轉[一作急]。白馬江寒樹影稀。此別應[一作還]須各努力。故鄕猶恐未同[一作堪]歸。

1903 酬高使君相贈

古寺僧牢落。空房客[一作得]寓居。故人供祿米。鄰舍與園蔬。雙樹容聽法。三車肯載書。[窺基師以三車自隨。前乘經論箱袟。中乘自御。後乘妓女食饌。詩言我如三車自隨。但當用以載書耳。]草玄吾豈敢。賦或似[一作比]相如。

2424 草堂卽事

荒村建子月。[上元二年建子月壬午朔。上受朝賀如正旦儀。以其月爲歲首。]獨樹老夫家。霧[一作雪]裏江船渡。風前徑竹斜。寒魚依密藻。宿鷺起圓沙。蜀酒禁愁得。無錢何處賒。

2484 魏十四侍御就弊廬相別

有客騎驄馬。江邊問草堂。遠尋留藥價。惜別到[一作倒]文場。入幕旌旗動。歸軒錦繡香。時應念衰疾。書疏[一作迹]及滄浪。

2429 徐九少尹見過

晚景孤村僻。行軍[唐以少尹爲行軍長史]數騎來。交新徒有喜。禮厚愧無才。賞靜憐雲竹。忘歸步月臺。何當看花蕊。欲發照江梅。

2432 范二員外邈吳十侍御郁特枉駕闕展待聊寄此[一本下有作字]

暫往比鄰去[一作至]。空聞二妙歸。幽棲誠簡略。衰白已光輝。野外貧家遠。村中好客稀。論文或不愧。肯重款柴扉。

2435 王十七侍御掄許攜酒至草堂，奉寄此詩，便請邀高三十五使君同到

老夫臥穩朝慵起。白屋寒多暖始開。江鸛[一作鶴]巧當幽徑浴。鄰雞還過短牆來。繡衣屢許攜家醞。皂蓋能忘折野梅。戲假霜威促山簡。須成一醉[一作醉裏]習池迴。

2442 王竟攜酒，高亦同過，共用寒字

臥病荒郊遠。通行小徑難。故人能領客。攜酒重相看。自愧無鮭[一作蝦]菜。空煩卸馬鞍。移樽勸山簡。頭白恐風寒。[原注。高每云。汝年幾且不必小于我。故此句戲之。]

2445 陪李七司馬皂江上觀造竹橋卽日成往來之人免冬寒入水聊題短作簡李公二首[第二首。草堂本題云。觀作橋成月夜舟中有述還呈李司馬。]

伐竹[一作代木]爲橋結構同。褰裳不涉往來通。天寒白鶴歸華表。日落青龍見水中。顧我老非題柱客。知君才是濟川功。合歡[一作觀]卻笑千年事。驅石何時到海東。
把燭成橋[一作橋成]夜。迴舟坐客[一作客坐]時。天高雲去盡。江迥月來遲。衰謝多扶病。招邀屢有期。異方乘此興。樂罷不無悲。

2453 李司馬橋了[一作成]承[一本無承字]高使君自成都回

向來江上手紛紛。三日成功事出羣。已傳童子騎青竹[一作馬]。總擬橋東待使君。

2256 少年行二首

莫笑田家老瓦盆。自從盛酒長[一作養]兒孫。傾銀注瓦[一作玉]驚人眼。共醉終同臥竹根。
巢燕養[一作引]雛[一作兒]渾去盡。江花結子已[一作也]無多。黃衫年少來宜[一作宜來]數。不見堂前東逝波。

2576 野人送朱櫻

西蜀櫻桃也自紅。野人相贈滿筠籠。數迴細寫愁仍破。萬顆勻圓訝許同。憶昨賜霑門下省。退朝擎出大明宮。金盤玉筯無消息。此日嘗新任轉蓬。

2541 卽事

百寶裝腰帶。眞珠絡臂韝。笑時花近眼。舞罷錦纏頭。

2335 贈花卿

錦城絲管日紛紛。半入江風半入雲。此曲祗應天上有[一作去]。人間能得幾回聞。

2537 少年行

馬上[騎馬]誰家薄媚[白面]郎。臨階[一作軒]下馬坐[一作踏]人牀。不通姓字粗豪[一作疏]甚。指點銀瓶索酒嘗[一作酒未嘗]。

3322 觀李固請司馬弟山水圖三首

簡易高人意[一作體]。匡牀竹火爐。寒天留遠客。碧海挂新圖。雖對連山好。貪看絕島孤。羣仙不愁思。冉冉下蓬壺。
方丈渾連水。天台總映雲。人間長見畫。老去[一作身老]恨空聞。范蠡舟偏小。王喬鶴不羣。此生隨萬物。何路出塵氛。
高浪垂翻屋。崩崖欲壓牀。野橋[一作樓]分子細。沙岸繞微茫。紅浸珊瑚短。青懸薜荔長。浮查並坐得[一作相並坐]。仙老暫相將。

3148 題桃樹

小徑升堂舊不斜。五株桃樹亦從遮。高秋總餧[一作餽]貧人實。來歲還舒滿眼花。簾戶每宜通乳燕。兒童莫信打慈鴉。寡妻羣盜非今日。天下車書正[一作已]一家。

1915 蕭八明府堤[一作實]處覓桃栽

奉乞桃栽一百根。春前爲送浣花村。河陽縣裏雖無數。濯錦江邊[一作頭]未滿園。

1917 從韋二明府續處覓綿[一作錦]竹

華軒藹藹他年到。綿竹亭亭出縣高。江上舍前無此物。幸分蒼翠拂波濤。

1919 憑何十一少府邕覓榿木栽

草堂塹西無樹林[一作木]。非子誰復見幽心。飽聞榿木三年大。與致溪邊十畝陰。

1921 憑韋少府班覓松樹子[一本下有栽字]

落落出羣非櫸柳。青青不朽豈楊梅。欲存老蓋千年意。爲覓霜根數寸栽[一作來]。

1923 又于韋處乞大邑瓷盌

大邑燒瓷輕且堅。扣如哀[一作寒]玉錦城傳。君家白盌勝霜雪。急送茅齋也可憐。

1924 詣徐卿覓果栽

草堂少花今欲栽。不問綠李與黃梅。石筍街中卻歸去。果園坊裏爲求來。

2487 贈別何邕

生死論交地。何由見一人。悲君隨燕雀。薄宦走風塵。綿谷元通漢。沱江不向秦。五陵花滿眼。傳語故鄕春。

2493 贈別鄭鍊赴襄陽

戎馬交馳際。柴門老病身。把君詩過日[一作目]。念此別驚神。[一作念別意驚神]地闊峨眉晚。[一作曉。一作遠。]天高峴首春。爲於耆舊內。試覓姓龐人。

2497 重贈鄭鍊

鄭子將行罷使臣。囊無一物獻尊親。江山路遠羈離日。裘馬誰爲感激人。

2560 奉和嚴中丞西城晚眺十韻

汲黯匡君切。廉頗出將頻。直詞才不世。雄略動[一作用]如神。政簡移風速。詩清立意新。層城臨暇[一作媚]景。絕域望餘春。旗尾蛟龍會。樓頭燕雀馴。地平江動蜀。天闊樹浮秦。帝念深分閫。軍須遠算緡。花羅封蛺蝶。瑞錦送麒麟。辭第輸高義。觀圖憶古人。征南多興緒。事業闇相親。

2548 嚴中丞枉駕見過[原注。嚴自東川除西川。勒令兩川都節制。]

元戎小隊出郊坰。問柳尋花到野亭。川合東西瞻使節。地分南北任流[一作孤]萍。扁舟不獨如張翰。白[一作皂]帽還應[一作應兼]似管寧。寂寞[一作今日]江天雲霧裏。何人道有少微星。

2472 廣州段功曹到，得楊五長史譚書，功曹卻歸，聊寄此詩

衞青開幕府。楊僕將樓船。漢節梅花外。春城海水邊。銅梁書遠及。珠浦使將旋。貧病他鄕老。煩君萬里傳。

2476 得廣州張判官叔卿書使還以詩代意[叔卿。魯人。見甫雜述。]

鄕關胡騎遠[一作滿]。宇宙蜀城偏。忽得炎州信。遙從月峽傳。雲深驃騎幕。夜隔孝廉船。卻寄雙愁眼。相思[一作望]淚點懸。

2480 送段功曹歸廣州

南海春天外。功曹幾月程[一作行]。峽雲籠樹小。湖日落[一作蕩]船明。交趾丹砂重。韶州白葛輕。幸君因旅[一作估]客。時寄錦官城。

2232 絕句漫興九首[冷齋詩話。漫興當作漫與。言卽景率意之作也。蘇軾、黃庭堅、楊廷秀襲用之。俱押入語韻，姜堯章蟋蟀詞與段復之詞亦然。元以前未有讀作興字者。迨楊廉夫始作漫興七首。妄云學杜。其徒吳復從而傅會之。於是世人盡改杜集之與爲興矣。]

眼見[一作前]客愁愁不醒。無賴春色到江亭。卽遣花開[一作飛]深[一作從]造次。便覺[一作教]鶯語太丁寧。
手種桃李非無主。野老牆低還似[一作是]家。恰似春風相[入聲]欺得。夜來吹折數枝花。
熟[一作耐]知[一作孰如]茅齋絕低小。江上燕子故來頻。銜泥點污琴書內。更接飛蟲打著人。
二月已破三月來。漸老逢春能幾迴。莫思[一作辭]身外無窮事。且盡生前有限杯。
腸斷春江[一作江春]欲盡[一作白]頭。杖藜徐步立芳洲。顚狂柳絮隨風去。輕薄桃花逐水流。
懶慢無堪不出村。呼兒日在掩柴門。蒼苔濁酒林中靜。碧水春風野外昏。
糝徑楊花鋪白氈。點溪荷葉疊[一作累]青錢[一作鈿]。筍[一作竹]根稚[一作雉]子無人見。沙上鳧雛傍母眠。
舍西柔桑葉可拈。江畔細麥復纖纖。人生幾何春已夏。不放香醪如蜜甜。
隔戶[一作戶外]楊柳弱嫋嫋。恰似十五女兒腰。誰謂朝來不作意。狂風挽斷最長條。

2219 江畔獨步尋花七絕句

江上被花惱不徹。無處告訴只顚狂。走覓南鄰愛酒伴。經旬出飲獨空牀。[原注。斛斯融。吾酒徒。]
稠花亂蕊畏[一作裹]江濱。行步攲危實[一作獨]怕春。詩酒尙堪驅使在。未須料理白頭人。
江深竹靜兩三家。多事紅花映白花。報答春光知有處。應須美酒送生涯。
東望少城花滿煙。百花高樓更可憐。誰能載酒開金盞[一作鎖]。喚取佳人舞繡筵。
黃師塔前江水東。春光懶困倚微風。桃花一簇開無主。可愛深紅愛[一作映。一作與。]淺紅。
黃四娘家花滿蹊。千朵萬朵壓枝低。留連戲蝶時時舞。自在嬌鶯恰恰啼。
不是愛[一作看]花卽肯[一作欲。一作索。]死。只恐花盡老相催。繁枝容易紛紛落。嫩葉[一作蕊]商量細細開。

2570 三絕句

楸樹馨香倚釣磯。斬新花蕊未應飛。不如醉裏風吹[一作春風]盡。可[一作何]忍醒時雨打稀。
門外鸕鶿去[一作久]不來。沙頭忽見眼相猜。自今已後知人意。一日須來一百回。
無數春筍滿林生。柴門密掩斷人行。會須上番[去聲]看成竹。客至從嗔不出迎。

2501 戲爲六絕句

庾信文章老更成。凌雲健筆意縱橫。今人嗤點流傳賦。不覺前賢畏後生。
楊王[一作王楊]盧駱當時體。輕薄爲文哂未休。爾曹身與名俱滅。不廢江河萬古流。
縱使盧王操翰墨。劣于漢魏近風騷。龍文虎脊皆君馭。歷塊過都見爾曹。
才力應難誇[一作跨]數公。凡今誰是出羣雄。或看翡翠蘭苕上。未掣鯨魚碧海中。
不薄今人愛古人。清詞麗句必爲鄰。竊攀屈宋宜方駕。恐與齊梁作後塵。
未及前賢更勿疑。遞相祖述復先誰。別裁僞體親風雅。轉益多師是汝師。[錢謙益曰。當甫之世。羣兒之謗傷者或不少矣。故借庾信、四子以發其意。嗤點流傳。輕薄爲文。皆指並時之人也。盧、王之文。劣于漢、魏。而能江河萬古者。以其近于風騷也。況其上薄風騷。而又不劣于漢、魏者乎！凡今誰是出羣雄。甫所以自命也。蘭苕翡翠。指當時硏揣聲病。尋摘章句之徒。鯨魚碧海。則元稹所謂渾涵汪洋。千彙萬狀。兼古人而有之者。非甫誰足以當之。不薄今人以下。惜時人之是古非今不知別裁而正告之。齊、梁以下。對屈、宋言之。皆今人也。不薄今而愛古。期於清詞麗句必與古人爲鄰則可耳。今人侈言屈、宋。而轉作齊、梁之後塵。又曰。今人之未及前賢。以其遞相祖述。沿流失源。而不知誰爲之先也。騷、雅、漢、魏至于齊、梁、唐初。靡不有眞面目。舍是則皆僞體也。別者區別之。裁者裁而去之。果能別裁僞體。則近于風雅矣。自風雅而下。至于庾信、四子。孰非我師。故曰轉益多師是汝師。呼之曰汝。所謂爾曹也。]

2516 江頭四詠

丁香
丁香體柔弱。亂結枝猶墊。細葉帶浮毛。疏花披素豔。深栽小齋後。庶近幽人占。晚墮蘭麝中。休懷粉身念。
梔子
梔子比眾木。人間誠未多。於身色有用。與道氣傷和。紅取風霜實。青看雨露柯。無情移得汝。貴在映江波。
鸂鶒
故使籠寬織。須知動損毛。看雲莫悵望。失水任呼號。六翮曾經剪。孤飛卒未高。且無鷹隼慮。留滯莫辭勞。
花鴨
花鴨無泥滓。階前每緩行。羽毛知獨立。黑白太分明。不覺羣心妬。休牽眾眼驚。稻粱霑汝在。作意莫先鳴。

2527 畏人

早花隨處發。春鳥異方啼。萬里清江上。三年[一作峯]落日低。畏人成小築。褊性合幽棲。門逕[一作逕沒]從榛草。無心走[一作待]馬蹄。

2753 遠遊

賤子何人記。迷芳[一作方]著處家。竹風連野色。江沫擁春沙。種藥扶衰病。吟詩解歎嗟。似聞胡騎走。失喜問京華。

2454 野望

西山白雪三奇[一作城。一作年。]戍。[在彭州。]南浦清江萬里橋。海內風塵諸弟隔。天涯涕淚一身遙。唯將遲暮供多病。未有涓埃答聖朝。跨馬出郊時極目。不堪人事日[一作自]蕭條。

2840 官池春雁二首

自古稻粱多不足。至今鸂鶒亂爲羣。且休悵望看春水。更恐歸飛隔暮雲。
青春欲盡急還鄕。紫塞寧論尙有霜。翅在雲天終不遠。力微矰繳絕須防。

2177 水檻遣心[一作興]二首

去郭軒楹敞。無村[一作材]眺望賒。澄江平少岸。幽樹晚多花。細雨魚兒出。微風燕子斜。城中十萬戶。此地兩三家。
蜀天常夜雨。江檻已朝晴。葉潤林塘密。衣乾枕席清。不堪祗[一作支]老病。何得尙[一作向]浮名。淺把涓涓酒。深憑送此生。

2530 屛跡三首

用拙存[一作誠]吾道。幽居近物情。桑麻深雨露。燕雀半生成。村鼓時時急。漁舟箇箇輕。杖藜從白首。心跡喜雙清。
晚起家何事。無營地轉幽。竹光團[一作圍]野色。舍[一作山]影漾江流。失學從兒懶。長貧任婦愁。百年渾得醉。一月不梳頭。
衰顏[一作年]甘屛迹。幽事供高臥。鳥下竹根行。龜開萍葉過。年荒酒價乏。日倂園蔬課。猶酌甘泉歌。[一作獨酌酣且歌。一作獨酌酌甘泉。]歌長擊樽破。
2542 奉酬嚴公寄題野亭之作

拾遺曾奏數行書。懶性從來水竹居。奉引濫騎沙苑馬。幽棲眞釣錦江魚。謝安不倦登臨費[一作賞]。阮籍焉知禮法疏。枉沐[一作何日]旌麾出城府。草茅無[一作荒]徑欲教鋤。

2565 中丞嚴公雨中垂寄見憶一絕奉答二絕[一作嚴公雨中見寄一絕奉答兩絕]

雨映行宮[一作官。一作雲。明皇出蜀。以行宮爲道觀。]辱贈詩。元戎肯赴野人期[一作欲動野人知]。江邊老病雖無力。強擬晴天理釣絲。
何日雨晴雲出溪。白沙青石先[一作洗]無泥。只須伐竹開荒徑。倚[一作拄]杖穿花聽馬嘶[一作鳥啼]。

2568 謝嚴中丞送青城山道士乳酒一瓶

山甁乳酒下青雲。氣味濃香幸見分。鳴鞭走送憐漁父。洗盞開嘗對馬軍。[原注。軍州謂驅使騎爲馬軍。]

2582 嚴公仲夏枉駕草堂兼攜酒饌[得寒字◯草堂本一作鄭公枉駕攜饌訪水亭]

竹裏行廚洗玉盤。花邊立馬簇金鞍。非關使者徵求急。自識將軍禮數寬。百年地闢[一作僻]柴門迥。五月江深草閣寒。看弄漁舟移白日。老農何有罄交歡。

2588 嚴公廳宴同詠蜀道畫圖[得空字]

日臨公館靜。畫滿[一作列]地圖雄。劍閣星橋北。松州雪嶺東。華夷山不斷。吳蜀水相通。興與煙霞會。清樽幸不空。

2603 奉送嚴公入朝十韻

鼎湖[時因二聖山陵。召嚴武爲橋道使。]瞻望遠。象闕憲章新。四海猶多難。中原憶舊臣。與時安反側。自昔有經綸。感激張天步。從容靜塞塵。南圖迴羽翮。北極捧星辰。漏鼓還思晝。宮鶯罷囀春。空留玉帳術。[李靖有玉帳經一卷。]愁殺錦城人。閣道通丹地。江潭隱白蘋。此生那老蜀。不死會歸秦。公若登台輔。臨危莫愛身。

2608 送嚴侍郎到綿州同登杜使君江樓[得心字]

野興每難盡。江樓延賞心。歸朝送使節。落景惜登臨。稍稍煙集渚。微微風動襟。重船依淺瀨。輕鳥度層陰。檻峻背幽谷。窗虛交茂林。燈[一作花]光散遠近。月彩靜高深。城擁朝來客。天橫醉後參。窮途衰謝意。苦調短長吟。此會共能幾。諸孫[指杜使君]賢至今。不勞朱戶閉。自待白河沉。

2613 奉濟驛重送嚴公四韻

遠送從此別。青山空復情。幾時杯重把。昨夜月同行。列郡謳歌惜。三朝出入榮。江村獨歸處[一作去]。寂寞養殘生。

2615 送梓州李使君之任[原注。故陳拾遺。射洪人也。篇末有云。]

籍甚黃丞相。能名自潁川。近看除刺史。還喜得吾賢。五馬何時到。雙魚會早傳。老思筇竹杖[一作杖挂]。冬要錦衾眠。不作臨歧恨。惟聽舉最先。火雲揮汗日。山驛醒心泉。遇害陳公殞。[陳子昂爲縣令段簡所辱。收繫獄中而卒]於今蜀道憐。君行射洪縣。爲我一潸然。

2823 巴西驛亭觀江漲呈竇使君[一作竇十五使君]

宿雨南江漲。波濤亂遠峯。孤亭凌噴薄。萬井逼舂容。霄漢愁高鳥。泥沙困老龍。天邊同客舍。攜我豁心胸。
2667 九日登梓州城

伊昔黃花酒。如今白髮翁。追歡筋力異。望遠歲時同。弟妹悲歌裏。朝廷[一作乾坤]醉眼中。兵戈與關塞。此日意無窮。

2670 九日奉寄嚴大夫

九日應愁思。經時冒險艱。不眠持漢節。何路出巴山。小驛香醪嫩。重巖細菊[一作雨]斑。遙知簇鞍馬。迴首白雲間。[寶應元年四月。召嚴武入朝。徐知道反。武阻兵。九月尙未出巴。]

3743 黃草

黃草峽西船不歸。赤甲山下行人[一作人行]稀。秦中驛使無消息。蜀道兵[一作干]戈有是非。萬里秋風吹錦水。誰家別淚濕羅衣。莫愁劍閣終堪據。聞道松州已被圍。

3310 懷舊

地下蘇司業。情親獨有君。那因喪[一作衰]亂後。便有[一作更作]死生分。老罷知明鏡。悲來望白雲。自從失詞伯。不復更論文。[原注。公前名預。緣避御諱。改爲源明。]

1373 所思[原注。得台州鄭司戶虔消息。]

鄭老身仍竄。台州信所[一作始]傳。爲農山澗曲。臥病海雲邊。世已疏儒素。人猶乞酒錢。徒勞望牛斗。無計斸龍泉。

2417 不見[原注。近無李白消息。]

不見李生久。佯狂眞可哀。世人皆欲殺。吾意獨憐才。敏捷詩千首。飄零酒一杯。匡山讀書處。頭白好[一作始]歸來。

2654 題玄武禪師屋壁[屋在中江大雄山]

何年顧虎頭。滿壁[一作座]畫瀛[一作滄]州。赤日石林氣。青天江海[一作水]流。錫飛常近鶴。杯度不驚鷗。似得廬山路。眞隨惠遠遊。

2661 客夜

客睡何曾著。秋天不肯明。卷[一作入]簾殘月影。高枕遠江聲。計拙無衣食。途窮仗友生。老妻書數紙。應悉未歸情。

2664 客亭

秋窗猶曙色。落木[一作木落]更天[一作高]風。日出寒山外。江流宿霧中。聖朝無棄物。老病已成[一作衰]翁。多少殘生事。飄零似轉蓬。

2690 秋盡

秋盡東行且未迴。茅齋寄在少城隈。籬邊老卻陶潛菊。江上徒逢袁紹[袁紹大會賓客。鄭玄後至。傾倒一座。甫以玄自比也。]杯。雪嶺獨看西日落[一作暮]。劍門猶阻北人來。不辭萬里長爲客。懷抱何時得好開[一作好一開]。

2737 陪王侍御宴通泉東山野亭

江水東流去。清樽日復斜。異方同宴賞。何處是京華。亭景臨山水。村煙對浦沙。狂歌過于[一作形]勝。得醉卽爲家。

2694 野望

金華山北[一作南]涪水西。仲冬風日始淒淒。山連越巂蟠三蜀。水散巴渝下五溪。獨鶴不知何事舞。飢烏似欲向人啼。射洪春酒寒仍綠。目極傷神誰爲攜。

2747 聞官軍收河南河北[一作收兩河。時史朝義兵敗。走死廣陽。諸將田承嗣、李懷仙等俱來降。]

劍外忽傳收薊北。初聞涕淚滿衣裳。卻看妻子愁何在。漫卷詩書喜欲狂。白日[一作首]放歌須縱酒。青春作伴好還鄕。卽從巴峽穿巫峽。便下襄陽向洛陽。[原注。余田園在東京。]

2774 涪江泛舟送韋班歸京[得山字]

追餞同舟日。傷春[一作心]一水間。飄零爲客久。衰老羨君還。花遠[一作雜]重重樹。雲輕處處山。天涯故人少。更益[一作憶]鬢毛斑。

2755 春日梓州登樓二首

行路難如此。登樓望欲迷。身無卻少壯。跡有但[一作但有]羇栖。江水流城郭。春風入鼓鞞。雙雙新燕子。依舊已銜泥。
天畔登樓眼。隨春[一作風]入故園。戰場今始定。移[一作栘]柳更能存。厭蜀交遊冷。思吳勝事繁。應須理舟楫。長嘯下荊門。

2769 郪城西原送李判官兄、武判官弟赴成都府

憑高送所親。久坐惜芳辰。遠水非無浪。他山自有春。野花隨處發。官[一作妖]柳著行新。天際傷愁別。離筵何太頻。

2776 泛江送魏十八倉曹還京，因寄岑中允參、范郎中季明

遲日深春[一作江]水。輕舟送別筵。帝鄕愁緒外。春色淚痕邊。見酒須相憶。將詩莫浪傳。若逢岑與范。爲報各衰年。

2779 送路六侍御入朝

童稚情親四[一作三]十年。中間消息兩茫然。更爲後會知何地。忽漫相逢是別筵。不分[一作忿]桃花紅勝錦。生憎柳絮白於[一作如]綿。劍南春色還無賴。觸忤愁人到酒邊。

2782 泛江送客

二月頻送客。東津江欲平。煙花山際重。舟楫浪前輕。淚逐勸杯下[一作落]。愁連吹笛生。離筵不隔日。那得易爲情。

2784 上牛頭寺[牛頭山在郪縣西南。下有長樂寺。]

青山意不盡。衮衮上牛頭。無復能拘礙。眞成浪出遊。花濃春寺靜。竹細野池幽。何處鶯啼切。移時獨未休。

2786 望牛頭寺

牛頭見鶴林。梯逕繞幽深。[一作秀麗一何深。]春色浮[一作流]山外。天河宿[一作沒]殿陰。傳燈無白日。布地有黃金。休作狂歌老。迴看不住心。

2791 上兜率寺

兜率知名寺。眞如會法堂。江山有巴蜀。棟宇自齊梁。庾信哀雖久。何顒[當作周顒。周好佛。]好不忘。白牛[法華經。以大白牛駕寶車。]車遠近。且欲上慈航。

2795 望兜率寺

樹密當山徑。江深隔寺門。霏霏雲氣重[一作動]。閃閃浪花翻。不復知天大。空餘見佛尊。時應清盥[一作興]罷。隨喜給孤園。

2798 甘[古通作柑]園

春日清江岸。千甘二頃園。青雲羞[一作著]葉密。白雪避花繁。結子隨邊使。開筒近至尊。後於桃李熟。終得獻金門。

2803 數陪李[一作章]梓州泛江有女樂在諸[一作渚]舫戲爲豔曲二首贈李[一作章]

上客迴空騎。佳人滿近船。江清歌扇底。野曠舞衣前。玉袖凌風並。金壺隱浪偏。競將明媚色。偸眼豔陽天[一作年]。
白日移歌袖。清霄近笛牀。翠眉縈度曲。雲鬢儼分行。立馬千山暮。迴舟一水香。使君自有婦。莫學野鴛鴦。

2789 登牛頭山亭子

路出雙林外。亭窺萬井中。江城孤照日。山[一作春]谷遠含風。兵革身將老。關河信不通。猶殘數行淚。忍對百花叢。

2800 陪李[一作章]梓州王閬州蘇遂州李果州四使君登惠義寺

春日無人境。虛空不住天。鶯花隨世界。樓閣寄[一作倚]山巓。遲暮身何得。登臨意惘[一作寂]然。誰能解金印。瀟灑共安禪。[一作三車將五馬。若箇合安禪。]

2808 送何侍御歸朝[李梓州泛舟筵上作◯李一作章。]

舟楫諸侯餞。車輿使者歸。山花相映發。水鳥自孤飛。春日垂霜鬢。天隅把繡衣。故人從此去[一作遠]。寥落寸心違。

3086 江亭送眉州辛別駕昇之[得蕪字]

柳影含雲幕[一作重]。江波近酒壺。異方驚會面。終宴惜征途。沙晚低風蝶。天晴喜浴鳧。別離傷老大。意緒日荒蕪。

2771 涪城縣香積寺官閣

寺下春江深不流。山腰官閣迥添愁。含風翠壁孤雲細。背日丹楓萬木稠。小院迴廊春[一作清。一作深。]寂寂。浴鳧飛鷺晚悠悠。諸天合在藤蘿外。昏黑應須到上頭。

2674 戲題寄上漢中王三首[原注。時王在梓州。初至。斷酒不飲。篇有戲述。漢中王瑀。寧王憲之子。]

西漢親王子。成都老客星。百年雙白鬢。一別五秋[一作飛]螢。忍斷杯中物。祗[一作眠]看座右銘。不能隨皂蓋。自醉逐浮萍。
策杖時能出。王門異昔遊。已知嗟不起。未許醉相留。蜀酒濃無敵。江魚美可求。終思一酩酊。淨掃雁池[梁王兔園有雁池]頭。
羣盜無歸路。衰顏會遠方。尙憐詩警策。猶記[一作憶]酒顚狂。魯衞彌尊重。徐陳略喪亡。[用曹丕與吳質書。]空餘枚[一作故]叟在。應念早升堂。

2879 陪章留後侍御宴南樓[得風字]

絕域長夏晚。茲樓清宴同。朝廷燒棧北。[廣德二年。吐蕃入大震關。]鼓角滿天[一作漏天。僰道有大小漏天。]東。屢食將軍第[一作邸]。仍騎[一作驕]御史驄。本無丹竈術[一作訣]。那免白頭翁。寇盜狂歌外。形骸痛飲中。野雲低渡水。簷雨細隨風。出號江城黑。題詩蠟炬[一作燭]紅。此身醒復醉。不擬哭途窮。

2884 臺上[得涼字]

改席臺能[一作爲]迥。留門月復光。雲行[一作霄]遺暑濕。山谷進風涼。老去一杯足。誰憐屢舞長。何須把官燭。似惱鬢毛蒼。

2870 送王十五判官扶侍還黔中[得開字]

大家東征逐子[班大家賦。余隨子乎東征。]迴。風生洲渚錦帆開。青青竹筍迎船出。日日[一作白白]江魚入饌來。離別不堪無限意。艱危深仗濟時才。黔陽信使應稀少。莫怪頻頻[一作煩]勸酒杯。

2920 倦夜[吳曾漫錄云。顧陶類編題作倦秋夜。]

竹涼侵臥內。野月滿[一作遍]庭隅。重露成涓滴。稀星乍有無。暗飛螢自照。水宿鳥相呼。[一作飛螢自照水。宿鳥競相呼。]萬事干戈裏。空悲清夜徂。

2658 悲秋

涼風動萬里。羣盜尙縱橫。家遠傳[一作待]書日。秋來爲客情。愁窺高鳥過。老逐衆人行。始欲投三峽。何由見兩京。

2955 對雨

莽莽天涯雨。江邊獨立時。不愁巴道路。恐濕漢旌旗。雪嶺防秋急。繩橋戰勝遲。西戎甥舅禮。未敢背恩私。

2960 警急[原注。時高公適領西川節度。]

才名舊楚將。妙略擁兵機。玉壘雖傳檄。松州會解圍。和親知拙計。公主漫無歸。青海今誰得。西戎實飽飛。

2963 王命

漢[一作漠]北豺狼滿。巴西道路難。血埋諸將甲。骨斷使臣[一作君]鞍。[廣德元年。李之芳等使吐蕃。被留。]牢落新燒棧。蒼茫舊築壇。[嚴武入朝。吐蕃陷河西、隴右。又圍松州。高適不能制。故思武也。]深懷喩蜀意。慟哭望王官[一作京巒]。

2967 征夫

十室幾人在。千山空自多。路衢唯見哭。城市不聞歌。漂梗無安地。銜枚有荷戈。官軍未通蜀。吾道竟如何。

3059 有感五首

將帥蒙恩澤。兵戈有歲年。至今勞聖主。何以報皇天。白骨新交戰。雲臺舊拓邊。[武德以來。開拓邊境。地連西域。皆置都督府州縣。開元中。置朔方等處節度使以統之。祿山反後數年間。西北數十州相繼淪沒。盡陷河西、隴右之地。]乘槎斷消息。無處覓張騫。
幽薊餘蛇[一作封]豕。[史朝義下諸降將仍據幽魏之地。]乾坤尙虎狼。諸侯春不貢。使者日相望。愼勿吞青海。無勞問越裳。大君先息戰。歸馬華山陽。
洛下舟車入。天中貢賦均。日聞紅粟腐。寒待翠華春。莫取金湯固。長令宇宙新。不過行儉德。盜賊本王臣。[錢謙益曰。自吐蕃入寇。車駕東幸。程元振勸帝都洛陽。郭子儀奏請亟還京師。以爲東周土地狹阨。險不足恃。適爲戰場。明明天子。躬儉節用。黜素餐。去冗食。抑豎刁、易牙之權。任蘧瑗、史鰌之直。則黎元自理。盜賊自平。甫詩正隱括大意。]
丹桂[喩王室]風霜急。青梧[喩宗枝]日夜凋。由來強幹地。未有不臣朝。受鉞親賢往。卑宮制詔遙。終依古封建。豈獨聽簫韶。[甫與房琯每建分封討賊之議。]
盜滅人還亂。兵殘將自疑。登壇名絕假。報主[一作執玉]爾何遲。領郡輒無色。之官皆有詞。願聞哀痛詔。端拱問瘡痍。[錢謙益曰。開元以前。有事於外則命使。否則止。自置八節度、十採訪，始有坐而爲使者。其後名號益廣。大抵生於置兵。盛於專利。普於銜命。於是爲使則重。爲官則輕。天寶末。佩印有至四十。大曆中。請俸有至千貫者。宦官內外悉屬之使。此詩云登壇名絕假。謂諸將兼官太多。所謂坐而爲使也。領郡輒無色。州郡皆權臣所管。不能自達。故曰無色也。之官皆有詞。所謂爲使則重。爲官則輕也。]

2909 送元二適江左[一本原注。元結也。考次山集。未嘗入蜀。亦未嘗至江左。且與後注應吳科舉不合。殆非是。]

亂後今相見。秋深復遠行。風塵爲客日。江海送君情。晉室丹陽尹。公孫白帝城。經過自愛惜。取次莫論兵。[原注。元嘗應孫吳科舉。]

2893 章梓州水亭[原注。時漢中王兼道士席謙在會。同用荷字韻。]

城晚通雲霧。亭深到芰荷。吏人橋外少。秋水席邊多。近屬淮王至。高門薊子過。荊州愛山簡。吾醉亦長歌。

2681 玩月呈漢中王

夜深露氣清。江月滿江城。浮[一作游]客轉危坐。歸舟應獨行。關山同一照[一作點]。烏鵲自多驚。欲得淮王術。風吹暈已生。

2899 戲作寄上漢中王二首[原注。王新誕明珠。]

雲裏不聞雙雁過。掌中貪見[一作看]一珠新。秋風嫋嫋吹江漢。只在他鄕何處人。
謝安舟楫風還起。梁苑池臺雪欲飛。杳杳東山攜漢妓[一作攜妓去]。泠泠[一作陰陰]修竹待王歸。[時漢中王謫官蓬州。]

2843 投簡梓州幕府兼簡韋十郎官[一本無官字]

幕下郎官安穩無。從來不奉一行書。固[一作不]知貧病人須棄[一作關何事]。能使韋郎跡也疏。

5092 登高

風急天高猿嘯哀。渚清沙白鳥飛迴。無邊落木蕭蕭下。不盡長江衮衮來。萬里悲秋常作客。百年多病獨登臺。艱難苦恨繁霜鬢。潦倒新停濁酒杯。

2915 九日

去年登高郪縣北。今日重在涪江濱。苦遭白髮不相放。羞見黃花無數新。世亂鬱鬱久爲客。路難悠悠常傍人。酒闌卻憶十年事。腸斷驪山清路塵。

3470 遣憤

聞道花門將。論功未盡歸。自從收帝里。誰復總戎[一作兵]機[一作軍麾]。蜂蠆終懷毒。雷霆可震威。莫令鞭血地。再濕漢臣衣。[錢謙益曰。回紇旣助順收河北。賊平。恣行暴掠。前後賜賚。府藏爲竭。初。雍王見回紇可汗。不于帳前舞蹈。引章少華、魏琚等榜箠至死。漢臣鞭血。正記此事。]

2890 章梓州[一作使君]橘亭餞成都竇少尹[得涼字]

秋日野亭千橘香。玉盤錦席高雲涼。主人送客何所作。行酒賦詩殊未央。衰老應爲難離[一作難爲應離]別。賢聲此去有輝光。預傳籍籍新京尹[一作兆]。青史無勞數[一作缺]趙張。

2905 送陵州路使君赴[一作之]任

王室比[一作此]多難。高官皆武臣。[時多以武將領刺史。]幽燕通使者。岳牧用詞人。國待賢良急。君當拔擢新。佩刀成氣象。行蓋出風塵。戰伐乾坤破。瘡痍府庫貧。衆僚宜潔白。萬役但[一作物役]平均。霄漢瞻佳士[一作家事]。泥途任此身。秋天正搖落。迴首大江濱。

2923 薄暮

江水長流[一作最深]地。山雲薄暮時。寒花隱亂草。宿鳥擇[一作探]深枝。舊國見何日。高秋心苦悲。人生不再好。鬢髮白[一作自]成絲。

2969 西山三首[卽岷山。捍阻羌夷。全蜀巨障。]

彝界荒山頂。蕃州積雪邊。築城依[一作連]白帝。[西方之帝。非白帝城也。]轉粟上青天。蜀將分旗鼓。羌兵助[一作動]井泉[一作鎧鋋]。西戎背和好。殺氣日相纏。
辛苦三城戍。長防萬里秋。煙塵侵火井。雨雪閉松州。風動將軍幕[一作蓋]。天寒使者裘。漫山賊營[一作成壁]壘。迴首得無憂。[廣德元年。吐蕃陷松、維、保三城。及雲山新築二城。高適不能救。於是劍南、西山諸州亦入於吐蕃。]
子弟猶深入。關城未解圍。蠶崖[蠶崖關在導江西北五十里]鐵馬瘦。灌口米船稀。辯士安邊策。元戎決勝威。今朝烏鵲喜。欲報凱歌歸。

2942 薄遊

淅淅[一作漸漸]風生砌。團團日[一作月]隱牆。遙[一作滿]空秋雁滅[一作過]。半嶺暮雲長[一作張]。病葉多先墜[一作墮]。寒花只暫香。巴城添淚眼。今夜復清[一作秋]光。

2850 贈韋贊善別

扶病送君發。自憐猶不歸。祗應盡客淚。復作掩荊扉。江漢故人少。音書從此稀。往還二十載。歲晚寸心違。

3025 送李卿曄[曄。淮安忠公琇之子。時以罪貶嶺南。]

王子思歸日。長安已亂兵。霑衣問行在。走馬向承明。暮景巴蜀僻。春風江漢清。晉山[介山在綿上。以子推自比。]雖自棄。魏闕尙含情。

2539 絕句

江邊踏青罷。迴首見旌旗。風起春城暮。高樓鼓角悲。

3028 城上[一作空城]

草滿巴西綠。空城[一作城空]白日長。風吹花片片。春動[一作蕩]水[一作送雨]茫茫。八駿隨天子。羣臣從武皇。遙聞出巡守。早晚徧遐荒。

3011 舍弟占歸草堂檢校，聊示此詩

久客應吾道。相隨獨爾來。孰知江路近。頻爲草堂迴。鵝鴨宜長數。柴荊莫浪開。東林竹影薄。臘月更須栽。

3036 傷春五首[原注。巴閬僻遠。傷春罷。始知春前已收宮闕。]

天下兵雖滿。春光[一作青春]日自濃。西京疲百戰。北闕任羣兇。關塞三千里。煙花一萬重。蒙塵清路急。御宿且[一作有]誰供。[廣德元年。吐蕃陷京師。代宗幸華州。百官奔散。無復供擬。]殷復前王道。周遷舊國容。蓬萊足雲氣。應合總從龍。
鶯入新年語。花開滿故枝。天青[一作清]風捲幔。草碧水通[一作連]池。牢落官軍速[一作遠]。蕭條萬事危。鬢毛元自白。淚點向來垂。不是無兄弟。其如有別離。巴山春色靜。北望轉逶迤。
日月還相鬬。星辰屢合[一作亦屢]圍。不成誅執法。[指程元振輩。]焉得變危機。大角纏兵氣。鉤陳出帝畿。煙塵昏御道。耆舊把天衣。[一作固無牽白馬。幾至著青衣。]行在諸軍闕。來朝大將稀。賢多隱屠釣。王肯載同歸。
再有朝廷亂。難知消息眞。近傳[一作聞]王在洛。復道使歸[一作通]秦。奪馬悲公主。登車泣貴嬪。蕭關迷北上。滄海欲東巡。敢料安危體。猶多老大臣。豈[一作得]無嵇紹血。霑灑屬車塵。
聞說初東幸。孤兒卻走多。難分太倉粟。競棄魯陽戈。胡虜登前殿。王公出御河。得無[一作忍爲]中夜舞。誰[一作宜]憶大風歌。春色生烽燧。幽人泣薜蘿。君臣重修德。猶足見時和。

2932 王閬州筵奉酬十一舅惜別之作

萬壑樹聲滿。千崖秋氣高。浮舟[一作雲]出郡郭。別酒寄江濤。良會不復久。此生何太勞。窮愁但[一作惟]有骨。羣盜尙如毛。吾舅惜分手。使君寒贈袍。沙頭暮黃鵠。失侶自[一作亦]哀號。

2939 放船

送客蒼溪縣。山寒雨不開。直愁騎馬滑。故作泛舟迴。青惜峯巒過。黃知橘柚來。江流大[一作天]自在。坐穩興悠哉。

3114 奉待嚴大夫

殊方又喜故人來。重鎭還須濟世才。常怪偏裨終日待。不知旌節隔年迴。欲辭巴徼啼鶯合。遠下荊門去鷁催。身老時危思會面。一生襟[一作懷]抱向誰開。

3168 奉寄高常侍[一作寄高三十五大夫]

汶上相逢年頗多。飛騰無那故人何。總戎楚蜀應全未。方駕[一作價]曹劉不啻過。今日朝廷須汲黯。中原將帥憶廉頗。天涯春色催遲暮。別淚遙添錦水波。

3110 奉寄章十侍御[原注。時初罷梓州刺史東川留後。將赴朝廷。章彝初爲嚴武判官。後爲武所殺。武再鎭蜀。彝已入覲。豈未行而殺之耶。]

淮海維揚一俊人。金章紫綬照青春。指麾能事迴天地。訓練強兵動鬼神。湘西不得歸關羽。河內猶宜借寇恂。朝覲從容問幽仄。勿云江漢有[一作老]垂綸。

5418 將赴荊南寄別李劍州

使君高義驅今古。寥落三年坐劍州。但見文翁能化俗[一作蜀]。焉知李廣未封侯。路經灩澦雙蓬鬢。天入滄浪一釣舟。戎馬相逢更何日。春風迴首仲宣樓。

3021 奉寄別馬巴州[原注。時甫除京兆功曹。在東川。]

勳業終[一作眞]歸馬伏波。功曹非[一作無]復漢蕭何。扁舟繫纜沙邊久。南國浮雲水上多。獨把漁竿終遠去。難隨鳥[一作烏]翼一相過。知君未愛春湖色。興在驪駒白玉珂。

3092 泛江

方舟不用楫。極目總無波。長日容杯酒。深江淨綺羅。亂離還奏樂。飄泊且聽歌。故國流清渭。如今花正多。

3079 陪王使君晦日泛江就黃家亭子二首

山豁何時斷。江平不肯流。稍知花改岸。始驗鳥隨舟。結束多紅粉。歡娛恨白頭。非君愛人客。晦日更添愁。
有徑金沙軟。無人碧草芳。野畦連蛺蝶。江檻俯鴛鴦。日晚煙花亂。風生錦繡香。不須吹急管。衰老易悲傷。

5684 南征

春岸桃花水。雲帆楓樹林。偸生長避地。適遠更霑襟。老病南征日。君恩北望心。百年歌自苦。未見有知音。

5589 久客

羈旅知交態。淹留見俗情。衰顏聊自哂。小吏最相輕。去國哀王粲。傷時哭賈生。狐狸何足道。豺虎正[一作亂]縱橫。

3358 春遠

肅肅花絮晚。菲菲紅素輕。日長唯鳥雀。春遠獨柴荊。數有關中亂。何曾劍外清。故鄕[一作園]歸不得。地入亞夫營。

3095 暮寒

霧隱平郊樹。風含廣岸波。沉沉春色靜。慘慘暮寒多。戍鼓猶長擊。林鶯遂不歌。忽思高宴會。朱袖拂雲和。

3030 雙燕

旅食驚雙[一作雙飛]燕。銜泥入此堂。應同避燥濕。且復過[一作遇]炎涼。養子風塵際。來時道路長。今秋天地在。吾亦離殊方。

3033 百舌

百舌來何處。重重祗報春。知音兼衆語。整翮豈多身。花密藏難[一作難相]見。枝高聽轉新。過時如發口。君側有讒人。

5591 地隅

江漢山重阻。風雲地一隅。年年非故物。處處是窮途。喪亂秦公子。[王粲本秦川貴公子。]悲涼[一作秋]楚大夫。平生心已折。行路日荒蕪。

3097 游子

巴蜀愁誰語。吳門興杳然。九江春草外。三峽暮帆前。厭就成都卜。休爲吏部眠。蓬萊如可到。衰白問羣[一作神]仙。

5685 歸夢

道路時通塞。江山日寂寥。偸生唯一老。伐叛已三朝。雨急青楓暮。雲深黑水遙。夢歸[一作魂]歸未[一作亦]得。不用楚辭招。

3083 江亭王閬州筵餞蕭遂州

離亭非舊國。春色是他鄕。老畏歌聲斷。[一作短。一作繼。]愁隨[一作從]舞曲長。二天開寵餞。五馬爛生[一作輝]光。川路風煙接。俱宜[一作看]下鳳皇。

3177 絕句二首

遲日江山麗。春風花草香。泥融飛燕子。沙暖睡鴛鴦。
江碧鳥逾白。山青花欲燃。今春看又過。何日是歸年。

3099 滕王[元嬰]亭子[原注。亭在玉臺觀內。王。高宗調露年中。任閬州刺史。一本滕王亭子二首、玉臺觀二首。不分題。]

君王臺榭枕巴山。萬丈丹梯尙可攀。春日鶯啼修竹裏。仙家犬吠白雲間。清江錦[一作碧]石傷心麗。嫩蕊濃花滿目班。人到於今歌出牧。來遊此地不知還。
玉臺觀[原注。滕王造。]
浩劫因王造[一作起]。平臺訪古遊。綵雲蕭史駐。文字魯恭留。宮闕通羣帝。乾坤到十洲。人傳有笙鶴。時過此[一作北]山頭。
滕王亭子
浩劫因王造[一作起]。平臺訪古遊。綵雲蕭史駐。文字魯恭留。宮闕通羣帝。乾坤到十洲。人傳有笙鶴。時過此[一作北]山頭。
玉臺觀
中天積翠玉臺[一作虛]遙。上帝高居絳節朝。遂有馮夷來擊鼓。始知嬴女善吹簫。江光隱見黿鼉窟。石勢參差[一作差池]烏鵲橋。更肯[一作有]紅顏生羽翼[一作翰]。便應黃髮老漁樵。
3093 渡江

春江不可[一作用]渡。二月已風濤。舟楫攲斜疾[一作甚]。魚龍偃臥高。渚花兼[一作張]素錦。汀草亂青袍。戲問垂綸客。悠悠見[一作是]汝曹。

3368 喜雨

南國旱[一作早]無雨。今朝江出雲。入空纔漠漠。灑迥已紛紛。巢燕高飛盡。林花潤色分。晚來聲不絕。應得夜深聞。

2854 送韋郎司直歸成都

竄身來蜀地。同病得韋郎。天下干[一作兵]戈滿。江邊歲月長。別筵花欲暮。春日鬢[一作鬢色]俱蒼。爲問南溪竹[一作筍]。抽梢合過牆。[原注。余草堂在成都西郭。]

3124 將赴成都草堂途中有作先寄嚴鄭公五首[寶應二年。嚴武封鄭國公。復節度劍南。]

得歸茅屋赴成都。直[一作眞]爲文翁再剖符。但使閭閻還揖讓。敢論松竹久荒蕪。魚知丙穴[一作沔陽。一在順政。一在雅州。一在邛州。一在萬州。一在達州。此應指邛州。去成都較近。]由來美。酒憶郫筒[郫縣酒。以竹筒盛之。]不用酤。五馬舊曾諳小徑。幾回書札待潛夫。
處處青江帶白蘋。故園猶得見殘春。雪山斥候無兵馬。錦里逢迎有主人。休怪兒童延俗客。不教鵝鴨惱比鄰。習池未覺風流盡。況復荊州賞更新。
竹寒沙碧浣花溪。菱[一作橘]刺藤梢咫尺迷。過客徑須愁出入。居人不自解東西。書籤藥裹封蛛網。野店山橋送馬蹄。豈[一作肯]藉荒庭春草[一作新月]色。先判一飲醉如泥。
常苦沙崩損藥欄。也從江檻落風湍。新松恨不高[一作長]千尺。惡竹應須斬萬竿。生理祗憑黃閣老。衰顏[一作容]欲付[一作赴]紫金丹。三年奔走空皮骨。信有人間行路難。
錦官[一作館]城西生事[一作生事城西]微。烏皮几在還思歸。昔去爲憂亂兵入。今來已恐鄰人非。側身天地更懷古。迴首風塵甘[一作且]息機。共說總戎雲鳥陣。不妨遊子芰荷衣。

3122 別房太尉墓[在閬州]

他鄕復行役。駐馬別孤墳。近淚無乾土。低空[一作空山]有斷雲。對棋陪謝傅。把劍覓徐君。唯見林花落。鶯啼送客聞。

3117 自閬州領妻子卻赴蜀山行三首

汩汩[一作揖揖。一作浥浥。]避羣盜。悠悠經十年。不成向南國。復作遊西川。物役水虛照。魂傷山寂然。我生無倚著。盡室畏途邊。
長林偃風色。迴復[一作首]意猶迷。衫裛翠微潤。馬銜青草嘶。棧[一作徑]懸斜避石。橋斷卻尋溪。何日干[一作兵]戈盡。飄飄愧老妻。
行色遞隱見。人煙時有無。僕夫穿竹語。稚子入雲呼。轉石驚魑魅。抨[聘平聲。彈也。]弓落狖鼯。眞供一笑樂。似欲慰窮途。

5598 山館[一作移居公安山館。編入江陵詩後。]

南國晝多霧。北風天正寒。路危行木杪。身遠[一作迥]宿雲端。山鬼吹燈滅。廚人語夜闌。雞鳴問前館。世亂敢求安。

2810 行次鹽亭縣聊題四韻奉簡嚴遂州蓬州兩使君諮議諸昆季[嚴震及弟礪皆梓州鹽亭人]

馬首見鹽亭。高山擁縣青。雲溪花淡淡[一作漠漠]。春郭水泠泠。全蜀多名士。嚴家聚德星。長歌意無極。好爲老夫聽。

2814 倚杖[原注。鹽亭縣作。]

看花雖郭內[一作外]。倚杖卽溪邊。山縣早休市。江橋春聚船。狎[一作野]鷗輕白浪[一作日]。歸雁喜青[一作清]天。物色兼生意。淒涼憶去年。

2830 陪王漢州留杜綿州泛房公西湖[房琯刺漢州時所鑿]

舊相恩追後。春池賞不稀。闕庭分未到。舟楫有光輝。豉化蓴絲熟。刀鳴鱠縷飛。使君雙皁蓋。灘淺正相依。

2837 舟前小鵝兒[原注。漢州城西北角官池作。官池卽房公湖。]

鵝兒黃似酒。對酒愛新鵝。引頸嗔船逼[一作過]。無行亂眼多。翅開遭宿雨。力小困滄波。客散層城暮。狐狸奈若何。

2834 得房公池鵝

房相西亭鵝一羣。眠沙泛浦白於[一作如]雲。鳳皇池上應迴首。爲報籠隨王右軍。

2835 答楊梓州

悶到房[一作楊]公池水頭。坐逢楊子鎭東州。卻向青溪不相見。迴船應[一作因]載阿戎遊。

3162 登樓

花近高樓傷客心。萬方多難此登臨。錦江春色來[一作水流]天地。玉壘浮雲變古今。北極朝廷終不改。西山寇盜莫相侵。可憐後主還祠廟。日暮聊爲梁甫吟。

3135 春歸

苔徑臨江竹。茅簷覆地花。別來頻甲子。倏忽[一作歸到]又春華。倚杖看孤石。傾壺就淺沙。遠鷗浮水靜。輕燕受風斜。世路雖多梗。吾生亦有涯。此身[一作且應]醒復醉。乘興卽爲家。

3175 歸雁

東來萬里客。亂定[一作走]幾年歸。腸斷江城雁。高高正[一作向]北飛。

3183 贈王二十四侍御契四十韻[王契。字佐卿。京兆人。元結有送契之西蜀序。]

往往雖相見。飄飄愧此身。不關輕紱冕。俱[一作但]是避風塵。一別星橋夜。三移斗柄春。敗亡非赤壁。奔走爲黃巾。子[一作爾]去何瀟灑。余藏異隱淪。書成無過雁。衣故有懸鶉。恐懼行裝數。伶俜臥疾[一作病]頻。曉鶯工迸淚。秋月解傷神。會面嗟黧黑。含悽話苦辛。接輿還入楚。王粲不歸秦。錦里殘丹竈。花溪得釣綸。消[一作宵]中祗自惜。晚起索誰親。伏柱聞周史。乘槎有[一作似]漢臣。鴛鴻不易狎。龍虎未宜馴。客則[一作卽]挂冠至。交非傾蓋新。由來意氣合。直取性情眞。浪跡同生死。無心恥賤貧。偶然存蔗芋。幸各對松筠。粗飯依他日。窮愁怪此辰。女長裁褐穩。男大卷書勻。漰[一作堋。蜀人以堰為堋。]口江如練。蠶崖雪似銀。名園當翠巘。野棹沒青蘋。屢喜王侯宅。時邀[一作逢]江海人。追隨不覺晚。款曲動彌旬。但使芝蘭秀。何煩[一作須]棟宇鄰。山陽無俗物。鄭驛正留賓。出入並鞍馬。光輝參[一作忝]席珍。重遊先主廟。更歷少城闉。石鏡通幽魄。琴臺隱絳脣。送終惟糞土。結愛獨荊榛。置酒高林下。觀棋積水濱。區區甘累趼。稍稍息勞筋。網聚黏圓鯽。絲繁煮細蓴。長[一作慨]歌敲柳癭。小睡凭藤輪。農月須知課。田家敢忘勤。浮生難去食。良會惜清晨。列國兵戈暗。今王德教淳。要聞除䝟貐。休作畫麒麟。洗眼看輕薄。虛懷任屈伸。莫令膠漆地。萬古重雷陳。

3258 寄董卿嘉榮十韻

聞道君牙帳。防秋近赤霄。下臨千雪嶺[一作仞雪]。卻背五繩橋。海內久戎服。京師今晏朝。犬羊曾爛熳。宮闕尙蕭條。猛將宜嘗膽。龍泉必在腰。黃圖遭汚辱。月窟可焚燒。會取干戈利。無令斥候驕。居然雙捕虜。自是一嫖姚。落日思輕騎。高天[一作秋]憶射雕。雲臺畫形像。皆爲掃氛妖。

3179 寄司馬山人十二韻

關內昔分袂。天邊今轉蓬。驅馳不可說。談笑偶然同。道術曾留意。先生早擊蒙。家家迎薊子。處處識壺公。長嘯峨眉北。潛行玉壘東。有時騎猛虎。虛室使仙童。髮少何勞白。顏衰肯更紅。望雲悲轗軻。畢景羨沖融。喪亂形仍役。淒涼信不通。懸旌要路口。倚劍短亭中。永作殊方客。殘生一老翁。相哀骨可換。亦遣馭清風。

3197 黃河二首

黃河北岸海西軍。椎鼓鳴鐘天下聞。鐵馬長鳴不知[一作如]數。胡人高鼻動成羣。[雍王适至陝州。回紇屯於河北。僕固懷恩與回紇左殺為前鋒。所謂河北海西軍也。]
黃河西[一作北。一作南。俱非。]岸是吾[一作故]蜀。欲須供給家無粟。願驅衆庶戴君王。混一車書棄金玉。

5517 寄李十四員外布十二韻[原注。新除司議郎。兼萬州別駕。雖尙伏枕。已聞理裝。]

名參漢望苑。[漢武爲太子置博望苑以通賓客。]職述景題輿。[周景爲陳蕃題輿。]巫峽將之郡。荊門好附書。遠行無自苦。內熱比何如。正是炎天闊。那堪野館疏。黃牛平駕浪。畫鷁上凌虛。試待盤渦歇。方期解纜初。悶能過小徑。自[一作日]爲摘嘉蔬。渚柳元幽僻。村花不掃除。宿陰繁素柰。過雨亂紅蕖。寂寂夏先晚。泠泠風有餘。江清心可瑩。竹冷髮堪[一作宜]梳。直作移巾几。秋帆發弊廬。

3138 歸來

客裏有所過[一作適]。歸來知路難。開門野鼠走。散帙壁魚乾。洗杓開新醞。低頭拭小盤[一作著小冠]。憑誰給麴糵。細酌老江干。

3174 王錄事許修草堂貲不到聊小詰

爲嗔王錄事。不寄草堂貲。昨屬愁春雨。能忘欲漏時。

3172 寄邛州崔錄事

邛州崔錄事。聞在果園坊。[坊在成都。]久待無消息。終朝有底忙。應愁江樹遠。怯見野亭荒。浩蕩風塵[一作煙]外。誰知酒熟香。

3245 過故斛斯校書莊二首[原注。老儒艱難時。病於庸蜀。歎其沒後方授一官。英華注。卽斛斯融。]

此老已云歿。鄰人嗟亦[一作歎未]休。竟無宣室召。徒有茂陵求。妻子寄他食。園林非昔遊。空餘繐帷在。淅淅野風秋。
燕入非旁舍。鷗歸祗故池。斷橋無復板。臥柳自生枝。遂有山陽作。多慚鮑叔知。素交零落盡。白首淚雙垂。

3256 立秋[一本有日字]雨院中有作

山雲行絕塞。大火復西流。飛雨動華屋。蕭蕭梁棟秋。窮途愧知己。暮齒借前籌。已費清晨謁。那成長者謀。解衣開北戶。高枕對南樓。樹濕風涼進。江喧水氣浮。禮寬心有適。節爽病微瘳。主將歸調鼎。吾還訪舊丘。

3263 奉和嚴大夫軍城早秋

秋風褭褭動高旌。玉帳分弓射虜營。已收滴博[嶺在維州]雲間戍。更奪[一作次取]蓬婆雪外城。[雪山外有蓬婆嶺。]

3266 院中晚晴懷西郭茅舍

幕府秋風日夜清。澹雲疏雨過高城。葉心朱實看[一作堪]時落。階面青苔先自[一作老更]生。復有樓臺銜暮景。不勞鐘鼓報新晴。浣花溪裏花饒笑。肯信吾兼[一作今]吏隱名。

3268 到村

碧澗雖多雨。秋沙先[去聲。一作亦。]少泥。蛟龍引子過。荷芰逐花低。老去參戎幕。歸來散馬蹄。稻粱須就列。榛草卽相迷。蓄積思江漢。疏頑[一作頑疏]惑[一作感]町畦。稍[一作暫]酬知己分。還入故林棲。

3273 宿府

清秋幕府井梧[一作桐]寒。獨宿江城蠟炬[一作燭]殘。永夜角聲悲自語。中天月色好誰看。風塵荏苒音書絕。關塞蕭條行路難。已忍伶俜十年事。強移栖息一枝安。

3276 遣悶奉呈嚴[一本有鄭字]公二十韻

白水魚竿客。清秋鶴髮翁。胡爲來[一作居]幕下。祗合在舟中。黃卷眞如律。青袍也自公。老妻憂坐痹。[音祕。濕病也。]幼女問頭風。平地專攲倒。分曹失異同。禮甘衰力就。義忝上官通。疇昔論詩早。光輝仗鉞雄。寬容存性拙。剪拂念途窮。露裛思藤架。煙霏想桂叢。信然龜觸網。直作鳥窺籠。西嶺紆村北。南江繞舍東。竹皮寒舊翠。椒實雨新紅。浪簸船應坼。杯乾甕卽空。藩籬生野徑。斤斧任樵童。束縛酬知己。蹉跎効小忠。周防期稍稍。太簡遂匆匆。曉入朱扉啟。昏歸畫角終。不成尋別業。未敢息微躬。烏鵲愁銀漢。駑駘怕錦幪。會希全物色。時放倚梧桐。

3299 送舍弟頻[一作潁。一作穎。]赴齊州三首

岷嶺南蠻北。徐關東海西。此行何日到。送汝萬行啼。絕域惟高枕。清風獨杖藜。危時暫相見。衰白意都迷。
風塵暗不開。汝去幾時來。兄弟分離苦。形容老病催。江通一柱觀。日落望鄕臺。客意長東北。齊州安在哉。
諸姑今海畔。兩弟亦山東。去傍干戈覓。來看道路通。短衣防戰地。匹馬逐秋風。莫作俱流落。長瞻碣石鴻。

3283 嚴鄭公階下新松[得霑字]

弱質豈自負。移根方爾瞻。細聲聞[一作侵]玉帳。疏翠近珠簾。未見紫煙集。虛蒙清露霑。何當一百丈。攲蓋擁高簷。

3285 嚴鄭公宅同詠竹[得香字]

綠竹半含籜。新梢纔出牆。色侵書帙晚。陰過酒樽涼。雨洗娟娟淨。風吹細細香。但令無剪伐。會見拂雲長。

3293 奉觀嚴鄭公廳事岷山沱江畫圖十韻[得忘字]

沱水流[一作臨]中座。岷山到[一作對。一作赴。]此[一作北]堂。白波吹[一作侵]粉壁。青嶂插雕梁。直訝杉松冷。兼疑菱荇香。雪雲虛點綴。沙草得微茫。嶺雁隨毫末。川蜺飲練光。霏紅洲蕊亂。拂黛石蘿長。暗谷[一作谷暗]非關雨。丹楓[一作楓丹]不爲霜。秋成[一作城]玄圃外。景物洞庭旁。繪事功殊絕。幽襟興激昂。從來謝太傅。丘壑道難忘。

3287 晚秋陪嚴鄭公摩訶池泛舟[得溪字。池在張儀子城內。]

湍駛風醒酒。船迴[一作行]霧起堤。高城秋自落。雜樹晚相迷。坐觸鴛鴦起。巢傾翡翠低。莫須驚白鷺。爲伴宿清溪。

3319 初冬

垂老戎衣窄。歸休寒色[一作氣]深。漁舟上急水。獵火著高林。日有習池醉。愁來梁甫吟。干戈未偃息。出處遂何心。

3328 至後

冬至至後日初長。遠在劍南思洛陽。青袍白馬有何意。金谷銅駝非故鄕。梅花欲開不自覺。棣蕚一別永相望。愁極本憑詩遣興。詩成吟詠轉淒涼。

3337 正月三日歸溪上有作，簡院內諸公

野外堂依竹。籬邊水向城。蟻浮仍臘味。鷗泛已春聲。藥許鄰人斸。書從稚子擎。白頭趨幕府。深覺負平生。

3339 弊廬遣興奉寄嚴公

野水平橋路。春沙映竹村。風輕粉蝶喜。花暖蜜蜂喧。把酒宜[一作且]深酌。題詩好細論。府中瞻暇日。江上憶詞源。跡忝[一作寄]朝廷舊。情依節制尊。還思長者轍。恐避席爲門。

3346 春日江村五首

農務村村急。春流岸岸深。乾坤萬里眼。時序百年心。茅屋還堪賦。桃源自可尋。艱難賤[一作淺。一作昧。]生理。飄泊到如今。
迢遞來三蜀。蹉跎有[一作又]六年。客身逢故舊。發興自林泉。過懶從衣結。頻遊任履穿。藩籬無限景[一作頗無限]。恣意買[一作向]江天。
種竹交加翠。栽桃爛熳紅。經心石鏡月。到面雪山風。赤管隨王命。銀章付老翁。豈知牙齒落。名玷薦賢中。
扶病垂朱紱。歸休步紫苔。郊扉存[一作在]晚計。幕府愧羣材。燕外晴絲卷。鷗邊水葉開。鄰家送魚鼈。問我數能來。
羣盜哀王粲。中年召賈生。登樓初有作。前席竟爲榮。宅入先賢傳。才高處士名。異時懷二子。春日復含情。

3218 絕句六首

日出籬東水。雲生舍北泥。竹高鳴翡翠。沙僻舞鵾[一作鶤]雞。
藹藹花蕊亂。飛飛蜂蝶多。幽棲身懶動。客至欲如何。
鑿井交椶葉。[舊注。交椶作井綆。一云雨壞鹽井。以椶葉覆之。]開渠斷竹根。扁舟輕褭纜。小徑曲通村。
急雨捎溪足。斜暉轉樹腰。隔巢黃鳥並。翻藻白魚跳。
舍下筍穿壁。庭中藤刺[一作到]簷。地晴絲冉冉。江白草纖纖。
江動月移石。溪虛雲傍花。鳥棲知故道。帆過宿誰家。

3224 絕句四首

堂西長筍別開門。塹北行椒卻背村。梅熟許同朱老喫。松高擬對阮生論。[原注。朱、阮劍外相知。]
欲作魚梁雲復[一作覆]湍。因驚四月雨聲寒。青溪先有蛟龍窟。竹石如山不敢安。
兩箇黃鸝鳴翠柳。一行白鷺上青天。窗含西嶺千秋雪。門泊東吳萬里船。[原注。西山白雪。四時不消。]
藥條藥[一作菜]甲潤青青。色過棕亭入草亭。苗滿空山慚取譽。根居隙地怯成形。

3422 哭嚴僕射歸櫬

素幔隨流水。歸舟返舊京。老親如[一作知]宿昔。部曲異平生。風送[一作逆]蛟龍雨[一作匣]。天長驃騎營。一哀三峽暮。遺後見君情。

3401 宴戎州楊使君東樓

勝絕驚身老。情忘發興奇。座從歌妓密。樂任主人爲。重碧拈[一作酤。一作擎。一作拓。]春[一作筒]酒。輕紅擘荔枝。樓高欲愁思。橫笛未休吹。

3405 渝州候嚴六侍御不到先下峽

聞道乘驄發。沙邊待至今。不知雲雨散。虛費短長吟。山帶烏蠻闊。江連白帝深。船經一柱觀。留眼[一作滯]共登臨。

3408 撥悶[一作贈嚴二別駕]

聞道雲安麴米春。[唐人呼酒為春。]纔傾一醆卽醺人。乘舟取醉非難事。下峽銷愁定幾巡。長年三老遙憐汝。棙柁開頭[一作鳴鐃]捷有神。已辦青錢防雇直。當令美味入吾脣。

3425 聞高常侍亡[原注。忠州作。]

歸朝不相見。蜀使忽傳亡。虛歷金華省。何殊地下郎。致君丹檻折。哭友白雲長。獨步詩名在。祗令故舊傷。

3412 宴忠州使君姪宅

出守吾家姪。殊方此日歡。自須遊阮巷[一作舍]。不是怕湖[一作溪]灘。樂助長歌逸[一作送]。杯[一作林]饒旅思寬。昔曾如意舞。牽率強爲看。

3415 禹廟[此忠州臨江縣禹祠也]

禹廟空山裏。秋風落日斜。荒庭垂橘柚。古屋畫龍蛇。雲氣生虛[一作噓清]壁。江聲走白沙。早知乘四載。[去聲。卽乘輴等乘字義。]疏鑿[一作流落]控三巴。

3419 題忠州龍興寺所居院壁

忠州三峽內。井邑聚雲根。小市常爭米。孤城早閉門。空[一作豈]看過客淚。莫覓主人恩。淹泊[一作薄]仍愁虎。深居賴獨園。

3428 旅夜書懷

細草微風岸。危檣獨夜舟。星垂[一作隨]平野闊。月湧大江流。名豈文章著。官因[一作應]老病休。飄飄[一作零]何所似。天地[一作外]一沙鷗。

3440 別常徵君

兒扶猶杖策。臥病一秋強。白髮少新洗。寒衣寬總長。故人憂見及。此別淚相忘。各逐萍流轉。來書細作行。

﻿=====================================================

本頁內容以一 PHP 程式生成，幷於每次詩文內容有重要改動之後更新。
The contents of this page is generated by a PHP program
and is updated after major changes in the original texts.
All contents copyright 2022-2023 © 陳永明 Wing Ming Chan
