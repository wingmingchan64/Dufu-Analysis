贈李白

二年客東都。所歷厭機巧。
野人對羶腥。蔬食常不飽。
豈無青精飯。使我顏色好。
苦乏大藥資。山林迹如掃。
李侯金閨彥。脫身事幽討。
亦有梁宋遊。方期拾瑤草。

陳永明《杜甫全集粵音注音》
【注音】
贈李白
zang6 lei5 baak6

二年客東都，所歷厭機巧。
ji6 nin4 haak3 dung1 dou1, so2 lik6 jim3 gei1 haau2
-----------------------------------------------------
野人對羶腥，蔬食常不飽。
je5 jan4 deoi3 zin1 sing1, so1 sik6 soeng4 bat1 baau2
-----------------------------------------------------
豈無青精飯，使我顏色好。
hei2 mou4 cing1 zing1 faan6, si2 ngo5 ngaan4 sik1 hou2
-----------------------------------------------------
苦乏大藥資，山林迹如掃。
fu2 fat6 daai6 joek6 zi1, saan1 lam4 zik1 jyu4 sou2
-----------------------------------------------------
李侯金閨彥，脫身事幽討。
lei5 hau4 gam1 gwai1 jin6, tyut3 san1 si6 jau1 tou2
-----------------------------------------------------
亦有梁宋遊，方期拾瑤草。
jik6 jau5 loeng4 sung3 jau4, fong1 kei4 sap6 jiu4 cou2

【韻部】
巧：巧韻
飽：巧韻
好：皓韻
掃：皓韻
討：皓韻
草：皓韻

【體裁】
五古

【補充說明】
〚0076:4.2.2〛食，仇兆鰲讀 zi6。
〚0076:6.2.5〛掃，上聲以入韻。
十八巧、十九皓爲鄰韻。

〖分行討論〗
【題解】
黃：◯補注。鶴曰詩云李侯金閨彥亦有梁宋遊當是開元二十四年下考功第後遊齊趙時作按公壯遊詩云放蕩齊趙間裘馬頗清狂快意八九載西歸到咸陽則歸京師在天寶四五載而李白傳云天寶初已隱剡中則此詩當在於開元二十四五載作蓋公詩云二年客東都又云亦有梁宋遊殆是初遊齊趙時梁權道編在十二載非。
郭：趙。新唐書載。白隱岷山。後更客任城。居徂徠山。按任城屬濟州。時白方在東都。將遊梁宋而往也。故公詩及之。
仇：朱注：年譜：天寶三載，公在東都。太白以力士之譖，亦放還遊東都。此贈詩當在其時，故有「脫身」「金閨」之句。
今：這是天寶三載（744）所作，是杜甫最早贈給李白的一首詩。詩的前八句自敘，表明自己厭都市而羨山林；後四句贈李白，希望能遂與李白同隱的初志。
譯：此詩當作於天寶三載（744），時杜甫在洛陽。這年，李白被玄宗放還，離開長安東遊洛陽，與杜甫相會。詩中揭露了人世間貧富不均，表達了對上層社會的憎惡，透露了歸隱的心願。

【詩句】
〚3〛二年客東都。所歷厭機巧。
【注釋】今：客：客居。
【注釋】仇：東都：《唐書》：東都，隋置，武德四年廢。貞觀二年號洛陽宮，顯慶二年詔改東都。
【注釋】今：東都：洛陽。
【注釋】名：東都：洛陽。隋置，武德四年廢。
【注釋】譯：東都：洛陽。
【注釋】今：所歷：凡所經歷。
【注釋】黃：所歷厭機巧：彥輔曰東都洛陽也前漢地理志周人之失巧僞趨利餘曰葛屨詩其民機巧趨利。
【注釋】郭：所歷厭機巧：趙云。周公居東二年。東都。今之西京也。起於班孟堅作兩都賦。名之曰東都。故得承以爲言也。木華海賦云。不悟所歷之近遠。潘安仁悼亡。望廬思其人。入室想所歷。詩序其人機巧。而江文通擬張綽詩。𦙄中去機巧。
【注釋】今：厭：憎惡。
【注釋】仇：機巧：《莊子》：功利機巧，必忘夫人之心。
【注釋】今：機巧：機詐巧僞。
【大意】今：兩年旅居洛陽，凡所經歷，我很是憎惡那些機詐巧僞之人。這表明了杜甫對上層統治者的態度。
【譯文】譯：我在洛陽居住的兩年間，對所遇到的投機取巧之徒十分討厭。

〚4〛野人對羶腥。蔬食常不飽。
【注釋】仇：野人：潘岳《秋興賦序》：「僕，野人也。」野人，公自謂。
【注釋】今：野人：在野之人。杜甫自謙。
【注釋】名：野人：杜甫自謙。
【注釋】黃：野人對羶腥：彥輔曰潘岳秋興賦序僕野人也杜亦自謂爲郊野人耳周禮注犬腥羊羶。
【注釋】仇：羶腥：《抱朴子》：爲道者必入山林，欲遠腥膻而卽清淨也。《周禮注》：犬腥羊羶。張綖注：草食曰羶，牛羊之屬。水族曰腥，魚鼈之屬。
【注釋】名：羶腥：此作「腥羶」。腥，魚類；羶，牛羊之屬。
【注釋】今：羶：牛羊之屬。
【注釋】今：腥：魚類。
【注釋】譯：腥：魚類。
【注釋】今：蔬食：蔬菜飯食。
【注釋】黃：蔬食常不飽：趙曰此意似雖目見羶腥之物而其食猶未厭乎藜藿所以對之而増愧則甫之貧困無資可見矣。◯補注。希曰論語云蔬食菜羮魏毛玠布衣蔬食。
【注釋】郭：蔬食常不飽：論語先進。於禮樂。野人也◯趙語云。飯蔬食。詩云。今也每食不飽。孟子。雖蔬食菜羮。未嘗不飽也。
【注釋】仇：蔬食常不飽：《魏志》：毛玠布衣蔬食。
【大意】今：杜甫面對朱門大戶頓頓魚羊腥羶之食，憎恨討厭，寧蔬食而不飽。
【譯文】譯：眼瞅富貴人家大魚大肉地吃著，我這個在野之人卻連粗飯都經常吃不飽。

〚5〛豈無青精飯。使我顏色好。
【注釋】仇：青精飯：《三洞珠囊》：王襃，字子登，漢王陵七世孫，服青精䭀飯，趨步峻峯如飛鳥。陶隱居《登眞隱訣》：太極眞人青精乾石䭀飯法，用南燭草木葉，雜莖皮煑，取汁浸米蒸之，令飯作青色，高格曝乾，當三蒸曝，毎蒸輒以葉汁溲令浥浥，日可服二升，勿服血食，塡胃補髓，消滅三蟲。䭀音信，亦作⿰[左石右迅，統一碼缺]。
【注釋】今：青精飯：據陶隱居《登眞隱訣》載：「用南竹草木葉，雜莖皮煮，取汁浸米蒸之，令飯作青色。」據説吃了可以延年益壽。
【注釋】名：青精飯：用南燭草木的葉子，雜莖皮煮取汁，浸米蒸飯，卽作青色。據說，食之可延年。
【注釋】譯：青精飯：陶隱居《登眞隱訣》稱，用南燭草木的葉子，雜莖皮煮後取汁，浸米蒸飯，飯呈青色，食之可以長壽。
【注釋】黃：使我顏色好：杜田曰陶隱居登眞隱訣載太極眞人青精乾石䭀飯注云以南燭草木煑汁漬米爲之彭祖云大宛有青精光生清靈眞人眞誥云霍山有道士鄧伯元者受青精石飯之法。◯補注。希曰道藏清靈眞人王君傳載太極眞人青精乾石䭀飯上仙靈方云服之使人顏童聰明延年無疾䭀音信又音峻而本草圖經南燭條下亦言之詳鶴曰神仙傳鄧伯元王玄甫俱在霍山服青精飯又唐玄宗幸嵩山至逍遙谷見室中大瓠問潘師正答曰中有青䭀昔西域王若以南燭草爲之服食得道上乃命道士葉法善往江東造青䭀飯。
【注釋】郭：使我顏色好：梁書。兩韓之孝友純深。庾郭之形骸枯槁。或橡飯菁羹惟日不足◯杜正謬。謹按陶隱居登眞隱訣。載太極眞人青精乾石䭀[音迅。飧也。]飯法云。以南燭草木。煮汁漬米爲之。彭祖云。大宛有青精先生。青靈眞人。眞誥云。霍山有道者鄧伯元。受青精石飯之法。內見五藏。冥中夜書。色如嬰孺。又云。故服䭀否。春草生。此物易尋。想數詣玄水之處逍遙也。亦爲青精也◯學林新編云。按青菜爲羮。謂之菁羮。字書。菁。蔓菁也。書所謂菁茅。禮所謂菁蒩。卽此物也。詩蓋用道書中陶隱居登眞訣。其法卽南燭草木浸米蒸飯。暴乾。其色青如黶珠。食之可以延年卻老。此子美所謂青精飯也。神農本草。木部有南燭。枝葉。久服輕身長年。令人不飢。益顏色。取汁炊飯。名爲烏飯。又名黑飯草。在道書謂之南燭草木。在本草謂之南燭枝葉。蓋一物也。以菁羮爲青精。則誤甚矣。
【注釋】仇：顏色好：《參同契》：薰蒸入五內，顏色悅澤好。
【譯文】譯：難道就沒有使我容顏美好的青精飯嗎？

〚6〛苦乏大藥資。山林迹如掃。
【注釋】黃：苦乏大藥資：修可曰丹書抱丹山人大藥證云夫大藥者須鍊沙中汞能取鈆里金黃芽爲根蔕水火鍊功深。
【注釋】仇：苦乏大藥資：《梁書》：陶弘景旣得神符祕訣，而苦無藥物，帝賜黃金、硃砂、雄黃等物。丹書：抱陽山人《大藥證》曰：夫大藥者，須煉砂中汞，能取鉛裏金。黃芽爲根蒂，水火煉功深。
【注釋】今：乏：缺乏。
【注釋】今：大藥：金丹。
【注釋】名：大藥：卽金丹。唐道教盛行，統治者和士大夫很多煉丹和服食金丹以求長生。
【注釋】譯：大藥：金丹。
【注釋】仇：山林：《抱朴子》：作神藥必入名山。郭璞詩：隱士託山林。
【注釋】黃：山林迹如掃：趙曰四句通義離爲兩端則語意不相接蓋詩人不以文害辭以青精飯可謂之大藥矣眞誥云霍山有道者鄧伯元受青精石飯之法內見五藏色如嬰孺豈不謂之大藥乎而青精飯法其所用之物如以南燭草木葉漬青稻米炊之張君房云青稻米如豫章西山青米呉越青龍稻草是也此亦費尋討不以謂之大藥資乎彥輔曰北山移文曰乍低枝而掃迹師曰李白將爲梁宋之遊甫作此詩贈之東都洛陽也唐初都長安後都洛東都自安史再陷之後民物貧窘故機巧趨利風俗浮薄甫二年客居于此覩茲機巧之俗甚厭惡之傷昔日之不然也羶腥謂兵後東都居民肝腦塗地風揚羶腥之氣野人甫自稱也蔬食不飽謂物踊貴青精神仙之所服食有黃精有青精色黃者爲黃精色青者爲青精亦若天黃地黃人黃也本是一種根浮于上者爲天黃沉于下者爲地黃生于中者爲人黃青精食之旣久能益人顏色長年卻老藥有大有小仙亦有小大也有天仙有地仙藥有丹砂黃金爲藥之上者故云大藥甫旣客居東都無大藥之資將隱于山林求青精食之亦可以駐顏色奈何山林人迹如掃謂兵火之後絕無人煙故也蓋歎東都之不可居。
【注釋】郭：山林迹如掃：魏文帝遊仙詩。與我一丸藥。光耀有五色◯杜正謬。丹書抱陽山人大藥證曰。夫大藥者。須鍊沙中汞。能取鈆裏金。黃芽爲根蔕。水火鍊功深。又云。鈆水、汞水者。出於一源。化爲白液。結就堅冰。此是眞陽也。爲還丹之祖。作大藥之基◯趙云。四句通義。離爲兩端。則語意不相接。蓋詩人不以文害辭。以青精石飯之法。內見五藏。色如嬰孺。豈不謂之大藥乎。而青精飯法。其所用之物。如以南燭草木葉。煮取汁漬青稻米炊之。張君房云。青稻米如豫章西山青米。呉越青龍稻草是也。此亦費尋討。不亦謂之大藥資乎。
【注釋】名：山林迹如掃：
【注釋】仇：迹如掃：《高士傳》：先幾掃迹。王僧孺詩：沙岸淨如掃。
【注釋】今：迹如掃：指沒有足迹。
【大意】今：杜甫苦於缺乏燒煉服食金丹的資財，故終於不能到山林中去采藥。
【譯文】譯：只是苦於缺乏煉丹的資財，所以終究沒能走入山林。

〚7〛李侯金閨彥。脫身事幽討。
【注釋】今：李侯：李白，侯是尊稱。
【注釋】譯：李侯：李白。侯，尊稱。
【注釋】黃：李侯金閨彥：鮑文虎曰白嘗供奉翰林故云洙曰江文通別賦金閨之諸彥注金閨金馬門也謝玄暉出尙書省詩旣通金閨籍彥輔曰按李陽冰作白集序云天子賜金閨。
【注釋】名：侯：是尊稱。
【注釋】今：金閨：金馬門。
【注釋】名：金閨：金馬門。
【注釋】譯：金閨：金馬門。金馬門是學士待詔之處。李白曾任翰林學士。
【注釋】仇：金閨彥：謝朓詩：旣通金閨籍。《別賦》金閨之諸彥。注：金閨，金馬門也。錢箋：東方朔、公孫弘待詔金馬門。白供奉翰林，故云。
【注釋】今：彥：有才華的人。
【注釋】譯：彥：有才華的人。
【注釋】仇：脫身：《史記·高帝紀》脫身獨去。
【注釋】今：脫身：李白醉中令高力士脫靴，力士以爲耻，便對楊貴妃說他的壞話，李白自知不爲所容，於是自求還山，所以說是「脫身」。
【注釋】譯：脫身：指李白離開朝廷，過自由的生活。
【注釋】黃：脫身事幽討：鮑曰本傳白自知不爲親近所容求還山帝賜金帶放還趙曰李白宜通籍金閨以不得志遂浮遊四方此爲事幽討也。
【注釋】郭：脫身事幽討：江文通別賦。金閨之諸彥。蘭臺之羣英。注云。金馬門也。謝玄暉尙書省詩。旣通金閨籍◯鮑云。白嘗供奉翰林。故云。本傳。白自知不爲親近所容。求還山。帝賜金帶放還。脫身字見上注。
【注釋】今：事幽討：從事於在山林中采藥訪道。
【注釋】名：事幽討：在山林中從事於采藥和訪道。幽討，謂尋討幽隱。
【注釋】仇：幽討：幽討，謂尋討幽隱。
【譯文】譯：李侯是金馬門的才子，如今也離開宮廷要到山林去採藥和訪道。

〚8〛亦有梁宋遊。方期拾瑤草。
【注釋】黃：亦有梁宋遊：洙曰顏延年北使洛塗出梁宋郊鮑曰白時得還與公同在洛將適梁宋也後在梁亦與公同遊故遣懷詩云昔我遊關中得梁孝王都憶與高李輩論交入酒壚趙曰梁謂汴州今之東京宋謂宋州今之南京也。
【注釋】郭：亦有梁宋遊：任彥升令云。客遊梁朝。則聲華籍甚。顏延年北使洛塗。出梁宋郊◯鮑云。白時得還。與公同在洛。將適梁末也。後在梁亦與公同遊。故遺懷詩云。昔我遊關中。惟梁孝王都。憶與高李輩。論交入酒壚◯趙云。梁謂汴州。今之東京。宋謂宋州。今之南京。
【注釋】今：梁宋：河南開封一帶。
【注釋】名：梁宋：梁謂汴州，宋謂宋州。開封一帶。
【注釋】譯：梁宋：開封一帶。
【注釋】仇：梁宋遊：錢箋：《唐書·李白傳》：白與高適同過汴州，酒酣登吹臺，慷慨懷古。杜公在梁宋，亦與白同遊，有《遣懷》、《昔遊》二詩可證。◯顏延之詩：塗出梁宋郊。趙注：梁謂汴州，宋謂宋州。《杜臆》：東都在今河南府，梁宋在今開封府。
【注釋】黃：方期拾瑤草：蘇曰東方朔與友人書曰不可使塵網名韁拘鎻怡然長嘯脫去十洲三島相期拾瑤草吞日月光華共輕舉爾趙曰瑤草事雖出於山海經姑瑤之山帝女死焉化爲瑤草服之者媚於人而瑤草字江淹登廬山詩瑤草正翕赩別賦云惜瑤草之徒芳蓋以仙境之物美言之耳今子美正承江淹而用之也師曰漢時凡待詔者必於金馬門美生曰彥李白嘗待詔翰林故云金閨彥幽討謂窮討幽趣梁宋卽今之東京開封府是也本魏地號曰大梁其地有香爐峯神仙所居之迹瑤草乃珊瑚樹之類仙家用以合丹藥服餌時李白擺脫翰林之職將以窮討幽趣故爲梁宋之遊拾瑤草以服食蓋白之爲人放曠不樂仕宦有意於神仙後以入水捉月或者以爲尸解。
【注釋】郭：方期拾瑤草：江淹香壚峯詩。瑤草正翕赩。玉樹信蔥青◯又曹植詩。徙倚拾蕙草◯杜補遺。江文通別賦。惜瑤草之徒芳。李善注高唐賦序云。我帝之季女。名曰瑤姬。未行而亡。封于巫山之臺。精神爲草。實曰靈芝。又李注瑤草正翕赩曰。瑤草。玉芝也。山海經曰。姑瑤之山。帝女死焉。名曰女尸。化爲瑤草。其葉胥成。其華黃。其寳〘四庫作實〙如兔絲。服之者媚於人。
【注釋】仇：方期拾瑤草：《山海經》：姑瑤之山，帝女死焉，化爲瑤草，仙家用以合丹藥服餌。江淹《登廬山》詩：瑤草正翕赩。李善注云：玉芝也。
【注釋】今：期：相約。
【注釋】今：瑤草：玉芝。
【注釋】名：瑤草：仙草。《山海經》：「姑瑤之山，帝女死焉，化爲瑤草，仙家用以合丹藥服餌。」
【大意】今：也有梁宋同遊，正相約一起去尋求玉芝。
【譯文】譯：我也想去梁宋一遊，正好與你同行，希望能拾到仙境中的瑤草。

〖通篇討論〗

王嗣奭《杜臆》評論
東都之遊，貧所驅耳。人苦機巧，食苦腥羶，而蔬食不飽，無救於貧也。豈不知青精勝於腥羶，山林不事機巧，其如大藥乏資何？乏資亦言其貧也。李侯以「金閨之彥」，「脫身幽討」，何所不足？而「亦有梁宋遊」，「方拾瑤草」，何其須滯而不決也？東都在今河南府，梁宋在今開封府。「亦有」、「方期」，語不虛下。

楊倫《杜詩鏡銓》評論


仇兆鰲《杜詩詳註》大意
〚0076:3-6〛上段自敍，厭都市而羨山林也。機巧，則習俗難居。腥羶，則臭味弗投。青精不如大藥，歎避世引年之無術矣。
〚0076:7-8〛下段贈李，欲遂偕隱初志也。◯梁宋之遊，近於東都，大藥無資，故思瑤草耳。◯盧注：天寶三載，詔李白供奉翰林，旋被高力士譖，帝賜金放還。白託鸚鵡以賦曰「落羽辭金殿」，是脫身也。是年，白從高天師授籙，是事幽討也。同時事華蓋君，隱王屋山艮岑，梁宋之遊，必訪此君。杜集有《昔遊》詩可證。◯此章上八句，下四句。

仇兆鰲《杜詩詳註》評論
顧宸曰：公與白相從賦詩，始於天寶三四載間，前此未聞相善也。白生於武后聖曆二年，公生於睿宗先天元年，白長公十三歲。公於開元十九年遊剡溪，而白與吳筠同隱剡溪，則在天寶三年，相去十三載，斷未相値也。後公下第遊齊趙，在開元二十三年。考白譜，時又不在齊趙。及白因賀知章薦，召入金鑾，則在天寶三載正月，時公在東都葬范陽太君，未嘗晤白於長安也。是載八月，白被放，客遊梁宋，始見公於東都，遂相從如兄弟耳。觀公後《寄白二十韻》有云：「乞歸優詔許，遇我宿心親。」是知乞歸後始遇也。黃蔡諸注俱謬。

浦起龍《讀杜心解》評論
天寳三載，太白由翰林供奉被放東遊，與公遇於東都。公贈之此詩也。太白棲神世外。自相遇之後，卽有齊州受籙、王屋訪隱之事。其地皆於梁、宋爲近。所謂「梁、宋遊」者，必邂逅盟心之語。公述其語爲贈，則李是主，身是賓也。今乃先云自「厭」「腥羶」，將託跡神仙，而後言李亦有「脫身幽討」之志。自敍反詳，敍李反略。則似翻賓作主，翻主作賓矣。不知其自敍處多用「青精」、「大藥」等語，正爲太白作引。落到李侯，只消一兩言雙綰。而上八句之煙雲，都成後四句之烘託。明乎彼己虛實之用，可與說杜矣。

《名家注評全唐詩》評論
顧宸《杜律註解》：公與白相從賦詩，始於天寶三四載間，前此未間相善也。白生於武后聖歷二年，公生於睿宗先天元年，白長公十三歲。公於開元十九年遊剡溪，而白與吳筠同隱剡溪，則在天寶三年，相去十三載，斷未相値也。後公下第遊齊、趙，在開元二十三年。考白譜，時又不在齊、趙。及白因賀知章薦，召入金鑾，則在天寶三載正月，時公在東都葬范陽太君，未嘗晤白於長安也。是載八月，白被放，客遊梁、宋，始見公於東都，遂相從如兄弟耳。觀公後《寄白二十韻》有云：「乞歸優詔許，遇我宿心親。」是知乞歸後始遇也。黃蔡諸註俱謬。
仇兆鰲《杜詩詳註》：上段自敍，厭都市而羨山林也。機巧，則習俗難居。腥羶，則臭味弗投。青精不如大藥，歎避世弓陣之無術矣。下段贈李，欲迭偕隱初志也。梁、宋之遊，近於東都，大藥無資，故思瑤草耳。

〖參考書目〗
全：《全唐詩》
地：《地名詞典》
黃：黃希、黃鶴《黃氏補千家註紀年杜工部詩史》
郭：郭知達《新刊校定集注杜詩》
奭：王嗣奭《杜臆》
顧：顧宸《辟疆園杜詩註解》
錢：錢謙益《錢注杜詩》
朱：朱鶴齡《杜工部詩集輯注》
楊：楊倫《杜詩鏡銓》
浦：浦起龍《讀杜心解》
仇：仇兆鰲《杜詩詳註》
蕭：蕭滌非主編《杜甫全集校注》
默：詩集
名：《名家注評全唐詩》
今：張志烈主編《杜詩全集（今注本）》
粵：陳永明《杜甫全集粵音注音》
約：陳永明《杜詩約注》
筆：陳永明《讀杜筆記》
譯：韓成武、張志民《杜甫詩全譯》
榷：徐仁甫《杜詩注解商榷》

=====================================================

本頁內容以一 PHP 程式生成，並於每次詩文內容有重要改動之後更新。
The contents of this page is generated by a PHP program
and is updated after major changes in the original texts.
All contents copyright 2023-2024 © 陳永明 Wing Ming Chan
