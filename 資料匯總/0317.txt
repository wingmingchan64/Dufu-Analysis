貧交行

翻手作雲覆手雨。紛紛輕薄何須數。
君不見管鮑貧時交。此道今人棄如土。

陳永明《杜甫全集粵音注音》
【注音】
貧交行
pan4 gaau1 hang4

翻手作雲覆手雨，紛紛輕薄何須數。
faan1 sau2 zok3 wan4 fuk1 sau2 jyu5, fan1 fan1 hing1 bok6 ho4 seoi1 sou2
-----------------------------------------------------
君不見管鮑貧時交，此道今人棄如土。
gwan1 bat1 gin3 gun2 baau6 pan4 si4 gaau1, ci2 dou6 gam1 jan4 hei3 jyu4 tou2

【韻部】
雨：麌韻
數：麌韻
土：麌韻

【體裁】
七古

【補充說明】
〚0317:3.2.7〛「數」押麌韻，當讀上聲。

〖分行討論〗
【題解】
黃：◯補注。鶴曰師云公作此詩爲嚴武者非意是公獻賦後寓京華故人莫有念之者故有此作所以梁權道從舊次編在天寶十一載爲是又疑爲高適作。
郭：趙云。後漢書云。貧賤之交不可忘。

【詩句】
〚3〛翻手作雲覆手雨。紛紛輕薄何須數。
【注釋】名：翻手作雲覆手雨：喩人反覆無常。
【注釋】名：何須數：謂數不勝數。數，計數。
【注釋】黃：紛紛輕薄何須數：蘇曰陳暄曰徐庾輩數輕薄兒時勢作威福何必數耶師曰甫之作此爲嚴武而作也甫與嚴武素相厚善及武鎭西川甫往依之嘗醉登其牀曰嚴挺之乃有是兒武仗劍欲殺之母救止夫武始待甫甚厚今以小嫌欲殺之其輕薄如此何足數乎。◯補注。鶴曰廣德二年武再鎭蜀公又依之雖新史有登牀瞪視之語而舊史獨無新史止據范攄云溪友議而云觀公八哀詩其爲武而作者稱述旣至而哭其歸櫬者又有遺後見君情之句使公果有憾於武則身後不復更有稱述矣又疑公與高適素厚及適爲西川節度公乃舎之而東必俟嚴武再鎭成都然後始歸草堂則此詩旣知其非爲武作又可知與適交道少乖或者因適而作也不然適在成都公何無一詩及之二說必有能辨者舊次在天寶中梁權道編在十一載亦知其非爲武作矣按公秋述云杜子臥病長安旅次多雨生魚青苔及塌常時車馬之客雨不來又云我棄物也四十無位正當天寶十一載疑以此而作。
【注釋】郭：紛紛輕薄何須數：沈休文詩。洛陽繁華子。長安輕薄兒。梁簡文帝詩。輕薄出三河。江淹詩。子衿怨勿徃。谷風誚輕薄。阮籍。平生少年時。輕薄好絃歌◯趙云。前漢陸賈謂尉佗曰。越殺王降漢。如反覆手耳。又晉劉牢之曰。豈不知今日取亘元。如反覆手耳。嚴助傳。越人愚戇輕薄。光武語劉嘉。長安輕薄兒誤之。

〚4〛君不見管鮑貧時交。此道今人棄如土。
【注釋】名：管鮑：管仲和鮑叔牙。《史記·管仲傳》：「管夷吾者，潁上人也，常與鮑叔牙遊。叔知其賢。仲貧困，嘗欺鮑叔，叔終善遇之。已而，鮑叔事齊公子小白，遂進管仲。仲旣任政於齊，桓公以霸。仲曰：『生我者父母，知我者鮑叔也。』」
【注釋】黃：君不見管鮑貧時交：洙曰史管仲少時與鮑叔牙遊鮑叔終善遇之管仲曰吾始困嘗與鮑叔賈分財利多自與鮑叔不以我爲貪知我貧也吾嘗與鮑叔謀事而更窮困鮑叔不以我爲愚知時有利不利也吾嘗三仕三見逐於君鮑叔不以我爲不肖知我不遭時也吾嘗三戰三走鮑叔不以我爲怯知我有老母也公子糾敗名忽死之吾幽囚受辱鮑叔不以我爲無耻知我不羞小節而耻功名不顯於天下也生我者父母知我者鮑子也鮑叔旣進管仲以身下之天下不多管仲之賢而多鮑叔能知人。
【注釋】名：今人：指輕薄輩。
【注釋】郭：此道今人棄如土：史。管仲少時與鮑叔牙游。鮑叔終善遇之。管仲曰。吾始困。甞與鮑叔賈分利。每多自與。鮑叔不以我爲貪。知我貧也。吾甞與鮑叔謀事而更窮困。鮑叔不以我爲愚。知時有利不利也。吾甞三仕三見逐於君。鮑叔不以我爲不肖。知我不遭時也。吾甞三戰三走。鮑叔不以我爲怯。知我有老母也。公子糾敗。召忽死之吾幽囚受辱。鮑叔不以我爲無耻。知我不羞小節。而耻功名不顯于天下也。生我者父母。知我者鮑子也。鮑叔旣進管仲。以身下之。不多管仲之賢。而多鮑叔能知人◯趙云。緩𢚩人所有。而以有濟無交友之道也。雲固爲雨矣。天油然作雲。而後沛然下雨。雲有渰以凄凄。而後興雨祈祈。則雨之所濟者乆。雲氣不待族而雨。則雨之所濟者微。今一翻一覆手之間。而雲遂欲爲雨。而俄頃尠少可知。所爲不亦輕薄乎。管仲與鮑叔賈而獨多分財利。鮑叔弗爭。則悠乆每每如此。豈翻覆手之間爲片雲過雨之霑丐耶。翻手作雲覆手雨。介父集句詩用對。當面論心背面笑。竊甞喜其工也。朱博謂議曹曰。且持此道歸。堯舜君出。爲陳說之。韓柳卿荅内兄詩。此道今已微。

〖通篇討論〗

王嗣奭《杜臆》評論
此詩必有爲而發。《行》止四句，恐非全文。

《名家注評全唐詩》評論
仇兆鰲《杜詩詳註》：公見交道之薄，而傷今思古也。《杜臆》：「作行止此四句，語短而恨長，亦唐人所絕少者。」
汪灝《樹人堂讀杜詩》：此詩只四句，一句一轉，轉皆不測。

〖參考書目〗
全：《全唐詩》
地：《地名詞典》
黃：黃希、黃鶴《黃氏補千家註紀年杜工部詩史》
郭：郭知達《新刊校定集注杜詩》
奭：王嗣奭《杜臆》
顧：顧宸《辟疆園杜詩註解》
錢：錢謙益《錢注杜詩》
朱：朱鶴齡《杜工部詩集輯注》
楊：楊倫《杜詩鏡銓》
浦：浦起龍《讀杜心解》
仇：仇兆鰲《杜詩詳註》
蕭：蕭滌非主編《杜甫全集校注》
謝：謝思煒《杜甫集校注》
默：詩集
名：《名家注評全唐詩》
今：張志烈主編《杜詩全集（今注本）》
粵：陳永明《杜甫全集粵音注音》
約：陳永明《杜詩約注》
筆：陳永明《讀杜筆記》
譯：韓成武、張志民《杜甫詩全譯》
榷：徐仁甫《杜詩注解商榷》
訳：下定雅弘、松原 朗《杜甫全詩訳注》
趙：林繼中輯校《杜詩趙次公先後解輯校》
歐：Stephen_Owen_The_Poetry_of_Du_Fu

=====================================================

本頁內容以一 PHP 程式生成，並於每次詩文內容有重要改動之後更新。
The contents of this page is generated by a PHP program
and is updated after major changes in the original texts.
All contents copyright 2024-2025 © 陳永明 Wing Ming Chan
