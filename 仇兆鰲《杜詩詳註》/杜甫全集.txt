仇兆鰲《杜詩詳註》

0003 望嶽

岱宗夫[音扶]如何。齊魯青未了。造化鍾神秀。陰陽割昏曉。盪胸生曾[集韻通作層]雲。决眥[牆細切]入歸鳥。㑹當凌絶頂。一覽衆山小。

0008 登兗州城樓

東郡趨庭日。南樓縱目初。浮雲連海岱[一作嶽]。平野入青徐。孤嶂秦碑在。荒城魯殿餘。從來多古意。臨眺獨躊躇。

0013 題張氏隱居二首

春山無伴獨相求。伐木丁丁[音爭]山更幽。澗道餘寒歴冰[去聲]雪。石門斜日到林丘。不貪夜識金銀氣。逺[去聲]害朝看[平聲]麋鹿遊。乗興[去聲]杳然迷出處[昌據切]。對君疑是泛虛舟。
之子時相見。邀人晚興[去聲]留。霽[王洙作霽。一作濟]潭鱣發發[音撥]。春草鹿呦呦。杜酒偏勞勸。張梨不外求。前邨山路險。歸醉每無愁。

0042 遊龍門奉先寺

已從招提遊。更宿招提境。隂壑生虛[一作靈]籟。月林散清影。天闕[正異作闚。姜氏作開]象緯逼。雲卧衣裳冷。欲覺[古效切]聞晨鐘。令[平聲]人發深省[悉井切]。

0276 奉贈[《杜臆》作呈]韋左丞丈二十二韻

紈袴不餓死。儒冠多誤身。丈人試静聽。賤子請具陳。甫昔少[去聲。一作妙]年日。早充觀國賓。讀書破萬卷。下[去聲]筆如有神。賦料[義從平聲，讀用去聲]揚雄敵。詩看[平聲。《摭言》作將]子建親。李邕求識面。王翰願爲[陳作爲，一作卜]隣。自謂頗挺出[一作生]。立登要路津。致君堯舜上。再使風俗[《摭言》作化]淳。此意竟蕭條[《摭言》作索]。行歌非隱淪。騎驢十三載[上聲。諸本作三十載，盧注作十三載，載作年]。旅食京華春。朝扣富兒門。暮隨肥馬塵。殘杯與冷炙。到處潛悲辛。主上頃見徵。歘[許勿切]然欲求伸。青冥却垂翅。蹭蹬無縱鱗。甚愧丈人厚。甚知丈人真。每於百僚上。猥誦佳句新。竊效貢公喜。難甘原憲貧。焉[於虔切]能心怏怏。祇是走踆踆。今欲東入海[《摭言》作洛]。卽將西去秦。尚憐終南山。回首[一作望]清渭濱。常擬報一飯[一作餐]。况懷辭大臣。白鷗没浩蕩[一作波]。萬里誰能馴。

0668 自京赴奉先縣詠懷五百字[天寶十四載十一月初作]

杜陵有布衣。老大意轉拙。許身一何愚[樊作過]。竊比稷與契[與卨同。音屑]。居然成濩落。白首甘[一作苦]契[音挈]闊。蓋棺事則已。此志常覬[音記]豁。窮年憂黎元。歎息腸[一作腹]內熱。取笑同學翁。浩歌彌激烈。非無江海志。蕭灑送[一作迭]日月。生逢堯舜[一作爲]君。不忍便永訣。當今廊廟具。構廈豈云缺。葵藿傾太陽。物性固難[一作莫]奪。。顧惟螻蟻輩。但自求其穴。胡爲慕大鯨。輒擬偃溟渤。以茲悟[一作悞]生理。獨恥事干謁。兀兀遂至今。忍爲塵埃没。終愧巢與由。未能易其節。沉飲聊自遣[一作適]。放歌破[《杜臆》作破。舊作頗]愁絶。歲暮百草零。疾風高岡裂。天衢陰崢嶸。客子中夜發。霜嚴衣帶斷。指直不能[一作得]結。凌晨過驪山。御榻在嵽[徒結切]嵲[音涅]。蚩尤塞[先則切]寒空。蹴踏崖谷滑。瑤池氣鬰律。羽林相摩戛。君臣[一作聖君]留歡娛。樂動殷[音隱]膠葛[舊作樛嵑。荆公、歐公定爲膠葛。《正異》作嶱嵑]。賜浴皆長纓。與[去聲]宴非短[一作裋]褐。彤廷所分帛。本自寒女出。鞭撻[一作箠]其夫家。聚斂[去聲]貢城闕。聖人筐篚恩。實願[一作欲]邦國活。臣如忽至理。君豈棄此物。多士盈朝[音潮]廷。仁者宜戰慄。况聞内金盤。盡在衞霍室。中堂有[一作舞]神仙。烟霧蒙[一作散]玉質。煖客[一作蒙]貂鼠裘。悲管逐清瑟。勸客駝蹄羹。霜橙壓香橘。朱門酒肉[一作炙]臭。路有凍死骨。榮枯咫尺異。惆悵難再述。北轅就涇渭。官渡又改轍。羣水[一作冰]從西下[去聲]。極目高崒兀。疑是崆峒來。恐觸天柱折。河梁幸未拆。枝撑聲窸[音悉]窣[音率]。行李[一作旅]相攀援。川廣不[一作且]可越。老妻寄[荊作既]異縣。十口隔風雪。誰能久不顧。庶往共饑渴。入門聞號[平聲]咷。幼子餓[一作饑]已卒[卽律切]。吾寧捨一哀。里巷亦[一作猶]嗚咽[音壹]。所愧爲人父。無食致夭折[音哲]。豈知秋禾[一作未]登。貧窶有倉卒[音猝]。生常[陳作當]免租稅。名不隸征伐。撫跡猶[一作獨]酸辛。平人固騷屑。默思失業徒[一作途]。因念遠戍卒。憂端齊[一作際]終南。澒[胡孔切]洞[徒總切]不可掇。

0943 北征[歸至鳳翔墨制放往鄜州作]

皇帝二載[上聲]秋。閏八月初吉。杜子將北征。蒼茫問家室。維時遭艱虞[一作危]。朝[音潮]野少暇日。顧慚恩私被。詔許歸蓬蓽。拜[一作奉]辭詣闕下[一云閤門]。怵惕久未出。雖乏諫諍姿。恐君有遺失。君誠中[去聲]興主。經緯固密勿。東胡反未已。臣甫憤所切。揮涕戀行在。道途[一作路]猶恍惚。乾坤含[陳浩然本作合]瘡痍。憂虞何時畢。靡靡踰阡陌。人烟眇蕭瑟[一作索]。所遇多被傷。呻吟更流血。回首鳳翔縣。旌旗晚明滅。前登寒山重[平聲]。屢得飲馬窟。邠郊入地底。涇水中蕩潏。猛虎立我前。蒼崖吼時裂。菊垂今秋花。石帶[一作戴。一作載]古車轍。青雲動高興[去聲]。幽事亦可悦。山果多瑣細。羅生雜橡栗。或紅如丹砂。或黑如點漆。雨露之所濡。甘苦[一作酸]齊結實。緬[一作縹]思桃源内。益歎身世拙。坡陀望鄜畤。巖谷[郭作谷巖]互出没。我行已水濱。我僕猶木末。鴟鳥[一作梟]鳴黄桑。野鼠拱亂穴。夜深[一作中]經戰場。寒月照白骨。潼關百萬師。往者散[一作敗]何卒[昌活切]。遂令[平聲]半秦民。殘害爲異物。況我墮[一作隨]胡塵。及歸盡華[音花]髮。經年至茅屋。妻子衣百結。慟哭松聲迴[一作迥]。悲泉共幽[一作嗚]咽[入聲]。平生所嬌[一作驕]兒。顔色白勝雪。見耶背[音悖]面啼。垢膩脚不襪。牀前兩小女。補綴[一作綻]才[一作纔]過膝。海圖拆[坼]波濤。舊繡移曲折。天吳及紫鳳。顛倒在裋[一作短]褐。老夫情懷惡。嘔泄[一作咽]卧數日。[一云：數日卧嘔泄。]那無[一作能]囊中帛。救汝寒凜慄。粉黛亦解苞[一作包]。衾裯稍羅列。瘦妻面復[扶又切]光。癡女頭自櫛。學母無不爲。曉妝隨手抹。移時施朱鉛。狼籍畫眉闊。生還對童稚。似欲饑飢渴。問事競挽鬚。誰能卽嗔喝。翻思在賊愁。甘受雜亂聒。新歸且慰意。生理焉[於虔切]得説[一作脱]。至尊尚蒙塵。幾日休練卒。仰觀[一作看]天色改。坐[一作旁]覺妖[一作祅]氛[一作氣]豁。陰風西北來。慘澹隨回紇[一作鶻]。其王願助順。其俗善[一作喜]馳突。送兵五千人。驅馬一萬匹。此輩少爲貴。四方服勇決。所用皆鷹騰。破敵過[一作如]箭疾。聖心頗虚佇。時議氣欲奪。伊洛指掌收。西京不足拔。官軍請深入。蓄鋭可[一作何。浩然本作伺]俱發。此舉開青徐。旋瞻略恒碣。昊天積霜露。正氣有肅殺。禍轉亡胡歲。勢成擒胡月。胡命其能久。皇綱未宜絶。憶昨[一作昔]狼狽初。事與古先别[必列切]。姦臣竟葅醢。同惡隨蕩析。不聞夏殷[胡仔云：當作殷周]衰。中自誅妹妲[諸本作褒妲]。周漢獲再興。宣光果明哲。桓桓陳將軍。仗鉞奮忠烈。微爾人盡非。於今國猶活。淒涼大同殿。寂寞白獸闥。都人望翠華。佳氣向金闕。園陵固有神。掃灑數不缺。煌煌太宗業。樹立甚宏達。

﻿=====================================================

本頁內容以一 PHP 程式生成，幷於每次詩文內容有重要改動之後更新。
The contents of this page is generated by a PHP program
and is updated after major changes in the original texts.
All contents copyright 2022-2023 © 陳永明 Wing Ming Chan
