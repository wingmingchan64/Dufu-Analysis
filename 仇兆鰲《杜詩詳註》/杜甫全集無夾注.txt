仇兆鰲《杜詩詳註》

0003 望嶽

岱宗夫如何。齊魯青未了。造化鍾神秀。陰陽割昏曉。盪胸生曾雲。决眥入歸鳥。㑹當凌絶頂。一覽衆山小。

0008 登兗州城樓

東郡趨庭日。南樓縱目初。浮雲連海岱。平野入青徐。孤嶂秦碑在。荒城魯殿餘。從來多古意。臨眺獨躊躇。

0013 題張氏隱居二首

春山無伴獨相求。伐木丁丁山更幽。澗道餘寒歴冰雪。石門斜日到林丘。不貪夜識金銀氣。逺害朝看麋鹿遊。乗興杳然迷出處。對君疑是泛虛舟。
之子時相見。邀人晚興留。霽潭鱣發發。春草鹿呦呦。杜酒偏勞勸。張梨不外求。前邨山路險。歸醉每無愁。

0022 劉九法曹鄭瑕丘石門宴集

秋水清無底。蕭然淨客心。掾曹乗逸興。鞍馬到荒林。能吏逢聯璧。華筵直一金。晚來横吹好。泓下亦龍吟。

0025 與任城許主簿遊南池

秋水通溝洫。城隅進小船。晚涼看洗馬。森木亂鳴蟬。菱熟經時雨。蒲荒八月天。晨朝降白露。遙憶舊青氊。

0027 對雨書懷走邀許主簿

東嶽雲峯起。溶溶滿太虚。震雷翻幕燕。驟雨落河魚。座對賢人酒。門聽長者車。相邀愧泥濘。騎馬到堦除。

0042 遊龍門奉先寺

已從招提遊。更宿招提境。隂壑生虛籟。月林散清影。天闕象緯逼。雲卧衣裳冷。欲覺聞晨鐘。令人發深省。

0276 奉贈韋左丞丈二十二韻

紈袴不餓死。儒冠多誤身。丈人試静聽。賤子請具陳。甫昔少年日。早充觀國賓。讀書破萬卷。下筆如有神。賦料揚雄敵。詩看子建親。李邕求識面。王翰願爲隣。自謂頗挺出。立登要路津。致君堯舜上。再使風俗淳。此意竟蕭條。行歌非隱淪。騎驢十三載。旅食京華春。朝扣富兒門。暮隨肥馬塵。殘杯與冷炙。到處潛悲辛。主上頃見徵。歘然欲求伸。青冥却垂翅。蹭蹬無縱鱗。甚愧丈人厚。甚知丈人真。每於百僚上。猥誦佳句新。竊效貢公喜。難甘原憲貧。焉能心怏怏。祇是走踆踆。今欲東入海。卽將西去秦。尚憐終南山。回首清渭濱。常擬報一飯。况懷辭大臣。白鷗没浩蕩。萬里誰能馴。

0668 自京赴奉先縣詠懷五百字

杜陵有布衣。老大意轉拙。許身一何愚。竊比稷與契。居然成濩落。白首甘契闊。蓋棺事則已。此志常覬豁。窮年憂黎元。歎息腸內熱。取笑同學翁。浩歌彌激烈。非無江海志。蕭灑送日月。生逢堯舜君。不忍便永訣。當今廊廟具。構廈豈云缺。葵藿傾太陽。物性固難奪。。顧惟螻蟻輩。但自求其穴。胡爲慕大鯨。輒擬偃溟渤。以茲悟生理。獨恥事干謁。兀兀遂至今。忍爲塵埃没。終愧巢與由。未能易其節。沉飲聊自遣。放歌破愁絶。歲暮百草零。疾風高岡裂。天衢陰崢嶸。客子中夜發。霜嚴衣帶斷。指直不能結。凌晨過驪山。御榻在嵽嵲。蚩尤塞寒空。蹴踏崖谷滑。瑤池氣鬰律。羽林相摩戛。君臣留歡娛。樂動殷膠葛。賜浴皆長纓。與宴非短褐。彤廷所分帛。本自寒女出。鞭撻其夫家。聚斂貢城闕。聖人筐篚恩。實願邦國活。臣如忽至理。君豈棄此物。多士盈朝廷。仁者宜戰慄。况聞内金盤。盡在衞霍室。中堂有神仙。烟霧蒙玉質。煖客貂鼠裘。悲管逐清瑟。勸客駝蹄羹。霜橙壓香橘。朱門酒肉臭。路有凍死骨。榮枯咫尺異。惆悵難再述。北轅就涇渭。官渡又改轍。羣水從西下。極目高崒兀。疑是崆峒來。恐觸天柱折。河梁幸未拆。枝撑聲窸窣。行李相攀援。川廣不可越。老妻寄異縣。十口隔風雪。誰能久不顧。庶往共饑渴。入門聞號咷。幼子餓已卒。吾寧捨一哀。里巷亦嗚咽。所愧爲人父。無食致夭折。豈知秋禾登。貧窶有倉卒。生常免租稅。名不隸征伐。撫跡猶酸辛。平人固騷屑。默思失業徒。因念遠戍卒。憂端齊終南。澒洞不可掇。

0943 北征

皇帝二載秋。閏八月初吉。杜子將北征。蒼茫問家室。維時遭艱虞。朝野少暇日。顧慚恩私被。詔許歸蓬蓽。拜辭詣闕下。怵惕久未出。雖乏諫諍姿。恐君有遺失。君誠中興主。經緯固密勿。東胡反未已。臣甫憤所切。揮涕戀行在。道途猶恍惚。乾坤含瘡痍。憂虞何時畢。靡靡踰阡陌。人烟眇蕭瑟。所遇多被傷。呻吟更流血。回首鳳翔縣。旌旗晚明滅。前登寒山重。屢得飲馬窟。邠郊入地底。涇水中蕩潏。猛虎立我前。蒼崖吼時裂。菊垂今秋花。石帶古車轍。青雲動高興。幽事亦可悦。山果多瑣細。羅生雜橡栗。或紅如丹砂。或黑如點漆。雨露之所濡。甘苦齊結實。緬思桃源内。益歎身世拙。坡陀望鄜畤。巖谷互出没。我行已水濱。我僕猶木末。鴟鳥鳴黄桑。野鼠拱亂穴。夜深經戰場。寒月照白骨。潼關百萬師。往者散何卒。遂令半秦民。殘害爲異物。況我墮胡塵。及歸盡華髮。經年至茅屋。妻子衣百結。慟哭松聲迴。悲泉共幽咽。平生所嬌兒。顔色白勝雪。見耶背面啼。垢膩脚不襪。牀前兩小女。補綴才過膝。海圖拆波濤。舊繡移曲折。天吳及紫鳳。顛倒在裋褐。老夫情懷惡。嘔泄卧數日。那無囊中帛。救汝寒凜慄。粉黛亦解苞。衾裯稍羅列。瘦妻面復光。癡女頭自櫛。學母無不爲。曉妝隨手抹。移時施朱鉛。狼籍畫眉闊。生還對童稚。似欲饑飢渴。問事競挽鬚。誰能卽嗔喝。翻思在賊愁。甘受雜亂聒。新歸且慰意。生理焉得説。至尊尚蒙塵。幾日休練卒。仰觀天色改。坐覺妖氛豁。陰風西北來。慘澹隨回紇。其王願助順。其俗善馳突。送兵五千人。驅馬一萬匹。此輩少爲貴。四方服勇決。所用皆鷹騰。破敵過箭疾。聖心頗虚佇。時議氣欲奪。伊洛指掌收。西京不足拔。官軍請深入。蓄鋭可俱發。此舉開青徐。旋瞻略恒碣。昊天積霜露。正氣有肅殺。禍轉亡胡歲。勢成擒胡月。胡命其能久。皇綱未宜絶。憶昨狼狽初。事與古先别。姦臣竟葅醢。同惡隨蕩析。不聞夏殷衰。中自誅妹妲。周漢獲再興。宣光果明哲。桓桓陳將軍。仗鉞奮忠烈。微爾人盡非。於今國猶活。淒涼大同殿。寂寞白獸闥。都人望翠華。佳氣向金闕。園陵固有神。掃灑數不缺。煌煌太宗業。樹立甚宏達。

﻿=====================================================

本頁內容以一 PHP 程式生成，幷於每次詩文內容有重要改動之後更新。
The contents of this page is generated by a PHP program
and is updated after major changes in the original texts.
All contents copyright 2022-2023 © 陳永明 Wing Ming Chan
