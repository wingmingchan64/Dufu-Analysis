鄜州[洛交。上。開元戶三萬一百八十五。鄕五十一。元和戶七百五十。鄕十二。]
今爲鄜坊觀察使理所。
管州四。鄜州。坊州。丹州。延州。縣二十三。都管戶四千三百四十七。
墾田
《禹貢》雍州之域。春秋時屬秦，至始皇時地屬上郡。漢爲上郡雕陰縣地。按漢雕陰。在今洛交縣北三十里雕陰故城是也。曁晉陷於戎。羯。不置州郡。苻。姚置杏城鎭。後魏孝文帝廢鎭。改爲東秦州。孝明帝改爲北華州。廢帝改爲鄜州。因秦文公夢黃蛇自天降屬於地。遂於鄜衍立鄜畤爲名。隋大業初。復爲上郡。武德元年復爲鄜州。貞觀二年加爲都督府。十六年罷府。州仍舊名。
立交城
州境[東西二百七十六里。南北二百七十三里。]
八到：[東南至上都四百七十七里。東南至東都九百五十九里。東至丹州一百八十三里。南至坊州一百二十五里。西至慶州三百九十八里。北至延州一百五十里。]
貢賦[開元貢。龍鬚席。 賦。麻。布。 元和貢。賦同。]
管縣五：洛交。洛川。三川。直羅。甘泉。
洛交縣[緊]本漢雕陰地。屬上郡。雕山在西南。故曰雕陰。魏省上郡。晉爲戎狄所居。苻堅時爲長城縣。後魏及周爲三川縣。隋開皇十六年。分三川。洛川二縣置洛交縣。屬鄜州。洛水之交。故曰洛交。皇朝因之。
洛水。在縣南一里。
秦長城。在縣東北三十里。
僞夏太后城。在縣西三十六里。赫連勃勃聞劉裕滅姚泓。命其子義眞等守長安。大悅。自將兵入長安。留太后於此。築城以居。
洛川縣[上。西北至州六十里。]本漢鄜縣地。後秦姚萇於此置洛川縣。以縣界有洛川水爲名。後魏置敷城郡。隋開皇三年罷郡。以縣屬鄜州。
三川縣[中。東北至州六十里。]本漢翟道縣地。古三水郡。以華池水。黑源水及洛水三川同會。因名。苻堅時於長城原置長城縣。屬長城郡。後魏廢帝改爲三川。屬中部郡。隋開皇三年屬鄜州。
直羅縣[中下。東至州一百里。]本漢雕陰縣地。後漢因之。魏省雕陰縣。晉時戎狄所居。後魏置三川郡。隋開皇三年。使戶部尙書崔仲方築城以居之。城枕羅原水。其川平直。故名直羅城。武德三年。分三川洛交於此置縣。因城爲名。
大槃山。在縣西北一百一十里。
羅川水。在縣南二里。
甘泉縣[中下。南至州七十五里。]武德元年。分洛交縣於伏陸城置縣。取城爲名。天寶元年。改爲甘泉縣。本漢雕陰縣城。今在縣南四十里。
伏陸山在縣理東北。有阿伏斤谷。其水出又潛流伏川陸。故號伏陸。天寶元年改爲甘川谷。