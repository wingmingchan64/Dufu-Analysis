# 遣興五首<sub>[黃鶴本以陶潛、賀公、孟浩然三首入龐德公一首後。]</sub>

蟄龍三冬臥。老鶴萬里心。
昔時賢俊人。未遇猶視今。
嵇康不得死<sub>[一作且不死]</sub>。孔明有知音。
又如隴底<sub>[一作隴坻]</sub>松。用舍在所尋。
大哉霜雪幹。歲久爲枯林。

昔者<sub>[一作在昔]</sub>龐德公。未曾入州府。
襄陽耆舊間。處士節獨<sub>[一作猶]</sub>苦。
豈無濟時策<sub>[一作術]</sub>。終竟<sub>[一作歲]</sub>畏羅<sub>[一作罪]</sub>罟。
林茂鳥有歸。水深魚知聚。
舉家歸<sub>[一作掃]</sub>鹿門。劉表焉得取。

我今日夜憂。諸弟各異方。
不知死與生。何況道路長。
避寇一分散。飢寒永相望。
豈無柴門依<sub>[一作隱]</sub>。欲出畏虎狼。
仰看雲中雁。禽鳥亦有行。

蓬生非無根。漂蕩隨高風。
天寒落萬里。不復歸本叢。
客子念故宅。三年門巷空。
悵望但烽火。戎車滿關東。
生涯能幾何。常在羈旅中。

昔在洛陽時。親友相追攀。
送客東郊道。遨遊宿南山。
煙塵阻長河。樹羽成皋間。
回首載酒地。豈無一日還。
丈夫貴壯健。慘戚非朱顏。

