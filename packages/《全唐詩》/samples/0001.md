# 奉贈韋左丞丈二十二韻<sub>[韋濟。天寶七載爲河南尹。遷尙書左丞。]</sub>

紈袴不餓死。儒冠多誤身。
丈人試靜聽。賤子請具陳。
甫昔少<sub>[一作妙]</sub>年日。早充觀國賓。
讀書破萬卷。下筆如有神。
賦料揚雄敵。詩看子建親。
李邕求識面。王翰願卜<sub>[一作爲]</sub>鄰。
自謂頗挺出<sub>[一作生。一作特]</sub>。立登要路津。
致君堯舜上。再使風俗淳。
此意竟蕭條。行歌非隱淪。
騎驢三十載。旅食<sub>[一作客]</sub>京華春。
朝扣富兒門。暮隨肥馬塵。
殘杯與冷炙。到處潛悲辛。
主上頃見徵。歘然欲求伸。
青冥卻垂翅。蹭蹬無縱鱗<sub>[天寶中。詔徵天下士有一藝者。皆得詣京師就選。李林甫抑之。奏令考試。遂無一人得第者。]</sub>。
甚愧丈人厚。甚知丈人眞。
每於百僚上。猥誦佳句新。
竊效貢公喜。難甘原憲貧。
焉能心怏怏。祗是走踆踆。
今欲東入海。卽將西去秦。
尙憐終南山。回首清渭濱。
常擬報一飯。況懷辭大臣。
白鷗沒<sub>[一作波]</sub>浩蕩。萬里誰能馴。

