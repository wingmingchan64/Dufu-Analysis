# 送高三十五書記<sub>[高適。渤海人。解褐爲封丘尉。不就。客遊河西。哥舒翰奇之。表爲書記]</sub>

崆峒小麥熟。且<sub>[一作吾]</sub>願休王師。
請公問主將。焉用窮荒爲<sub>[積石軍每歲麥熟。吐蕃穫之。邊人呼爲吐蕃麥莊。天寶六年。哥舒翰掩擊大破之。後不敢復至。八載。又克其石堡城。然自此用兵河西不已。故追言戒之。欲適告翰也]</sub>。
飢鷹未飽肉。側翅隨人飛。
高生跨鞍馬。有似幽幷<sub>[一作幷州]</sub>兒。
脫身簿尉中。始與捶楚<sub>[唐簿尉有罪。輒受鞭撻]</sub>辭。
借問今何官。觸熱向武威。
答云<sub>[一作言]</sub>一書記。所愧國士知。
人實不易知。更<sub>[一作尤]</sub>須愼其儀<sub>[一作宜]</sub>。
十年出幕府。自可持旌麾<sub>[一作旗]</sub>。
此行旣特達。足以慰所思<sub>[一作亦足慰遠思]</sub>。
男兒功名遂。亦在老大時。
常恨結歡淺。各在天一涯。
又如參與商。慘慘中腸<sub>[一作中腸安不]</sub>悲。
驚風吹<sub>[一作飄]</sub>鴻鵠。不得相追隨。
黃塵翳沙漠。念子何當<sub>[一作時]</sub>歸。
邊城有餘力。早寄從軍詩。

