<!DOCTYPE html>
<html>
<head>
<meta charset="UTF-8">
<title>杜詩 Test Page</title>
</head>
<body>
<div class="mw-page-container">
<div class="mw-page-container-inner">
<div id="bodyContent" class="vector-body" aria-labelledby="firstHeading" data-mw-ve-target-container>
<div id="mw-content-text" class="mw-body-content">
<div class="mw-content-ltr mw-parser-output" lang="zh" dir="ltr">
<table style="width:100%; margin-top:0px;border:1px solid #a66a4e; background-color: #daad98; text-align:center;">
<tbody>
<tr>
<td class="noprint" style="width:0; text-align:left; font-size:small;">
</td>
<td style="width:50%;">杜詩 Test Page
</td>
<td class="noprint" style="width:25%; text-align:right; font-size:small;">
</td>
</tr>
</tbody>
</table>
<div class="kaiti" style="overflow: auto; height:90%; width:100%; writing-mode: vertical-rl; -webkit-writing-mode: vertical-rl; writing-mode: tb-rl; layout-flow: vertical-ideographic; overflow:auto; float:right;   font-size:150%; *display: inline; overflow: auto; padding: 9px;">
<div class="poem">
<p>
<!-- 此頁用直排方式來顯示任何中文内容，以便參照古善本作校對 -->
<!-- put content below -->

秋興八首[殷仲文詩云：獨有清秋日，能使高興盡。潘岳《秋興賦序》云：於時秋也，遂以名篇。]
其一玉露凋傷楓樹林巫山巫峽[《水經注》：江上歷峽東，逕新崩灘。其下十餘里，有大巫山，非惟三峽所無，乃當抗峯岷峨，偕嶺衡疑。其間首尾一百 六十里。謂之巫峽，蓋因山爲名也。自三峽七百里中，兩岸連山，略無闕處 ；重巖疊嶂，隱天蔽日。自非亭午夜分，不見曦月。]氣蕭森江間波浪兼天湧塞上風雲接地陰叢菊兩[一作重]開他日淚孤舟[張璁曰：時公艤舟以俟出峽。]一繫故園心寒衣處處催刀尺白帝城高急暮砧其二夔府孤城落日斜每依南[一 作北]斗望京華聽猿[《水經注》：每至晴初霜旦，林寒澗肅，常有高猿長嘯 ，屬引清異，空岫傳響，哀轉久絕。故漁者歌曰：巴東三峽巫峽長，猿鳴三 聲淚聞裳。范注：《荆州記》：夷陵縣峽口山，非日中夜半，不見日月。多 猿鳴，至清遠。]實下三聲淚奉使虛隨八月查畫省[《漢官儀》：省中皆胡粉 塗壁，畫古賢烈女，以丹塗地，謂之丹墀。]香爐[《漢官儀》：尙書郎主作 文書起草，晝夜直更於建禮門，內臺給青縑白綾被，或以錦被，帷帳茵褥， 畫通中枕。女侍史二人，絜被服，執香爐燒薰。從入臺中給便，護衣服。]違伏枕山樓[張璁曰：謂所寓西閣也。]粉堞隱悲笳請看石上藤蘿月已映洲前蘆 荻花其三千家山郭靜朝暉一日[一作百處]江樓坐翠微信宿漁人還汎汎清秋燕 子故飛飛匡衡[衡爲少傅數年，數上疏陳便宜，及朝廷有政議，傳經以對，言多法義，上以爲任公卿。建昭三年，代韋玄成爲丞相。]抗疏功名薄劉向[《 九歎序》曰：向以博古敏達，典校經書，追念屈原忠信之節，故作《九歎》 。歎者，傷也，息也。]傳經心事違同學少年多不賤[]五陵衣馬自輕肥[]其四聞道長安似奕棋[《左傳》：奕者舉棋不定，不勝其偶，而況置君而不定乎。]百年[辛有曰：不及百年，此其戎乎？]世事不勝[一作堪]悲王侯第宅[《長 安志》：奉慈寺，本虢國夫人宅，其地本中書令馬周宅。津陽門詩曰：八姨 新起合歡堂，右相李林甫宅，本衞國公李靖宅。林甫死後，改爲道士觀。天 寶中，京師堂寢，已極宏麗，而第宅未甚逾制。然衞國公李靖廟，已爲嬖人 楊氏廏矣。及安、史二逆之後，大臣宿將，兢崇楝宇，人謂之木妖。]皆新主文武衣冠異昔時直北[謂隴右關輔間也。]關山金鼓振征西車馬[樊作騎]羽書 遲[一作馳]魚龍[酈道元曰：魚龍以秋日爲夜，龍秋分而降，蟄寢於淵，故以秋日爲夜也。]寂寞秋江冷故國平居有所思其五蓬萊[《劇談錄》：含元殿， 國初建造，鑿龍首岡以爲基址，彤墀釦砌，高五十餘丈，左右立棲鳳、翔鸞 二闕，龍尾道出於闕前。倚欄瞰前山，如在諸掌。殿去五門二里。每元朔朝 會，禁軍御仗，宿於殿庭；金甲葆戈，雜以綺繡，文武纓珮序立。蕃胡夷長 ，仰觀玉座，如在霄漢。識者以爲自姬漢迄於隋，未有如此之盛。《雍錄》 ：東內大明官含元殿基，高於平地四丈。含元之北爲宣政，宣政之北爲紫宸 。地每退北，輒又加高，至紫宸則極矣，其北遂爲蓬萊殿。自丹鳳門北，則 有含元殿，又北則有宣政殿，又北則有紫宸殿，三殿南北相沓，皆在山上。 至紫宸又北而爲蓬萊，則山則盡矣。]宮闕對南山承露金莖霄漢間西望瑤池降王母[《樂史》：《楊貴妃外傳》：開元二十八年十月，玄宗幸溫泉宮，使高力士取楊氏女於壽邸，度爲女道士，號太眞，住內太眞宮。天寶四載七月， 於鳳皇園冊太眞宮女道士楊氏爲貴妃。進見之日，奏霓裳羽衣曲。唐人詩多 以王母比貴妃。劉禹錫詩：仙心從此在瑤池，三清八景相追隨。公詩云，惜 哉瑤池飮，又曰：落日留王母也。]東來紫氣滿函關[天寶元年，田同秀見玄 元皇帝降於永昌街，云有靈寶符在函谷關尹喜宅旁。上發使求得之。《高力 士外傳》：開元之末，天寶之初，陳希烈上玄元之尊，田同秀獻寶符之瑞。 貴妃受寵，外戚承恩。]雲移雉尾開宮扇[《儀衞志》：唐制，人君舉動，必 以扇。大駕鹵簿儀物，則有曲直華蓋、六寶香蹬大繖。雉尾障扇、雉尾扇、 方雉尾扇、花蓋、小雉尾扇、朱畫團扇、俾倪之屬。《會要》：開元中，蕭 嵩奏：每月朔望，皇帝受朝於宣政殿，先列仗衞及文武四品以下於庭。侍中 進外辨，上乃步自序西門出，升御座，起步入東序門，然後放仗散臣，以爲 宸儀肅穆，升降俯仰，眾人不合得而見之，乃請備羽扇於殿兩廂。上將出， 所司承旨索扇。扇合，上座定，乃去扇。給事中奏無事，將退，又索扇如初 。今以爲常。]日繞龍鱗識聖顏一臥滄江驚歲晚幾迴青瑣照[一作點]朝班其六瞿唐峽口曲江頭萬里風煙接素秋花萼夾城通御氣芙蓉小苑[《舊唐書》：開元二十年，遣范安及於長安廣花萼樓，築夾城至芙蓉園。《長安志》：開元二 十年，築夾城入芙蓉園，自大明宮夾東羅城。複道經通化門觀，以達南內興 慶宮，次經春明延喜門，至曲江芙蓉園，而外人不之知也。]入邊愁珠簾繡柱圍黃鶴[通作鵠]錦纜牙檣起白鷗廻首可憐歌舞地秦中自古帝王州其七昆明池 水漢時功武帝旌旗[《西京雜記》：昆明池中有戈船、樓船，各數百艘，樓船上建樓櫓，戈船上建戈矛，四角悉垂幡眊旍葆麾蓋，照灼涯涘。余少時猶憶 見之。]在眼中織女[《漢宮闕疏》：昆明池有二石人：牽牛、織女象。《西 都賦》：左牽牛而右織女，似雲漢之無涯。]機絲虛月夜[一作夜月]石鯨[《 西京雜記》：昆明池刻玉石爲魚。每至雷雨，魚常鳴吼，鰭尾皆動。漢世祭 之以祈雨，往往有驗。]鱗甲動秋風波漂菰米[《西京雜記》：太液池邊皆是 彫胡、紫籜、綠節之類。菰之有米者，長安人謂爲彫胡。菰之有首者，謂之 綠節。]沉雲黑[《西京賦》：昆明靈沼，黑水玄阯。善曰：水色黑，故曰玄 阯也。趙注曰：言菰米之多，黯黯如雲之黑也。]露冷蓮房[昌黎《曲江荷花 行》：問言何處芙蓉多，撐舟昆明渡雲錦。注云：昆明池周回四十里，芙蓉 之盛，如雲錦也。]墜粉紅關塞極天唯鳥道江湖滿地一漁翁其八昆吾御宿[《 羽獵賦序》：武帝廣開上林，東南至宜春、鼎湖，御宿、昆吾。晉灼曰：昆 吾，地名，上有亭。師古曰：御宿，則今長安城南御宿川也。羞、宿聲相近 ，故或云御羞，或云御宿。《三輔黃圖》曰：御宿川，在長安城南，武帝離 宮別館，禁禦人不得往來，上宿其中，故曰御宿。]自逶迤紫閣[《遊城南記 》：東上朱坡，憩華嚴寺，下瞰終南之勝，霧巖玉案，圭峯紫閣，粲在目前 。注曰：圭峯、紫閣在終南山祠之西，圭峯下有草堂寺。紫閣之陰卽渼陂， 杜詩紫閣峯陰入渼陂是也。]峯陰入渼[晉作漾]陂[一作紫閣峯陰入漾陂，昆 吾御宿自逶迤]香稻[草堂本作紅豆。一作紅稻，一作紅飯。][沈括《筆談》 及洪興祖《楚詞補注》，並作紅豆啄餘鸚鵡粒，當以草堂本爲正。《雲溪友 議》：李龜年曾於湘中采訪使筵上唱紅豆生南國，春來發幾枝。]啄餘[一作 殘]鸚鵡粒碧梧栖老鳳凰枝佳人拾翠[《洛神賦》：或采明珠，或拾翠羽。]春相問仙侶同舟晚更移綵筆昔遊[一作曾]干氣象白頭吟望苦低垂

【評論】
箋曰：此詩舊箋影略，末悉其篇章次第，鉤鎖開闔。今要而言之：玉露凋傷 章。秋興之發端也。江間塞上，狀其悲壯；叢菊孤舟，寫其悽緊。末二句結 上生下，故卽以夔府孤城次之。絕塞高城，杪秋薄暮，俄看落日，俄見南斗 。爐煙熸而哀猿號，急杵斷而悲笳發。蘿月蘆花，淒情滿眼；蕭辰遙夜，攢 簇一時。請看二字，緊映每依南斗，卽連上城高暮砧，當句呼應耳。夜夜如 此，朝朝亦然。日日如此，信宿亦然。心抱南斗京華之思，身與漁人燕子爲 侶，遠則匡衡、劉向之不如；近則同學輕肥之相笑。第三章正申秋興名篇之 意。古人所謂文之心也。然每依北斗望京華一句，是三章中吃緊齧節。蕭條 歲晚，身事如此；長安綦局，世事如此。企望京華，平居寂寞，故曰百年世 事不勝悲也。次下以乃重章以申之。蓬萊宮闕一章，思全盛日之長安也。瞿 唐峽口一章，思陷沒後之長安也。昆明池水一章，思自古帝王之長安也。昆 吾御宿一章，思承平昔遊之長安也。由瞿唐鳥道之區，指曲江禁近之地，兵 塵秋氣，萬里連延。首章卽云塞上風雲接地陰也。唐時遊幸，莫盛於曲江， 故悲陷沒則先舉曲江。漢朝形勝，莫壯於昆明，故追隆古則特舉昆明。曰漢 時，曰武帝，正尅指自古帝王也。此章益感歎遣蹟，企想其姸麗，而自傷遠 不得見，乃疊申曲江，末句文勢了然。今以爲槪指喪亂則迂矣。天寶之禍， 干戈滿地，營壘俱在國西。及郭令收西京，陳於香積寺北、澧水之東，皆漢 上林苑地，在昆明御宿之間。然城南故地，風景無恙，故曰自逶迤也。碧梧 紅豆，秋色依然；拾翠同舟，春遊如昨。追綵筆於壯盛，感星象於至尊，豈 非神遊化人？夢迴帝所，低垂吟望，至是而秋興之能事畢矣。此詩一事疊爲 八章，章雖有八，重重鉤攝，有無量樓閣門在。今人都理會不到，但少分理 會，便恐隨逐穿穴，如鼷鼠入牛角中耳。餘義則更於分章下詳之。
箋曰：《招魂》曰：湛湛江水兮上有楓，目極千里兮傷春心。宋玉以楓樹之 茂盛傷心，此以楓樹之凋傷起興也。◯又曰：江間洶湧，則上接風雲；塞上 陰森，則下連波浪。此所謂悲壯也。叢菊兩開，儲別淚於他曰；孤舟一繫， 僦歸心於故園，此所謂悽緊也。秋夜《客舍》詩云：南菊再逢人臥病。公在 夔府，兩見菊花，故有兩開之句。舊箋指樊川故里之菊，非也。《九日》詩 云：繫舟身萬里。孤舟一繫，卽巳辨故園之心矣，所謂遠望當歸也。以節則 杪秋，以地則高城，以時則薄暮，刀尺苦寒，急砧促別。末句標舉興會，略 有五重，所謂嗟峨蕭瑟，眞不可言。公孫白帝城，亦英雄割據之地，此地聞 碪，尤爲悽斷。《上白帝城》詩云：老去聞悲角，意亦如此。
箋曰：孤城落日，悵望京華，曰每依南斗，蓋無夕而不然也。石上之月，巳 映藤蘿，又是依斗望京之候矣。請看二字，緊映每字，無限淒斷，見於言外 ，如云已又過卻一日矣，不知何日得見京華也。◯又曰：每依南斗望京華， 皎然所謂截斷眾流句也。孤城碪斷，日薄虞淵，萬里孤臣，翹首京國。雖復 八表昏黃，絕塞慘澹，唯此望闕寸心，與南斗共芒色耳。此句爲八首之綱骨 ，章重文疊，不出於此。聽猿奉使，伏枕悲笳，遙夜憯悽，莫可爲喩。然石 上藤蘿之月，已映洲前蘆荻之花矣，莫遂謂長夜漫漫何時旦也。細思請看二 字，又更是不覺乍見訝而歎之之詞。作如是解，此二字喚起有力。此翁老不 忘君，千歲而下，可以相泣也。
箋曰：漁人燕子，卽所見以自傷也，亦以自況也。公抗疏不減匡衡，而近侍 移官，一斥不復，故曰功名薄。若劉向雖數奏封事不用，而猶居近侍，典校 五經。公則白頭幕府，深愧平生，故曰心事違也。《七歌》云：長安卿相多 少年，所謂同學者，蓋長安卿相也。曰少年，曰輕肥，公之目當時卿相如此 。◯又曰：山郭千家，朝暉冷聽，寫出夔府孤城也。信宿漁人，不但自況， 以其延緣荻葦；攜家嘯歌，羈栖之客，殆有弗如。還泛泛者，亦羨之之詞也 。《九辯》曰：燕翩翩其辭歸兮，蟬寂寞而無聲。以燕遇秋寒，徊翔而畏懼 也，故以清秋目之，燕燕于飛，詩人取喩送別。己則繫舟伏枕，而燕乃下上 辭歸，飛翔促數，攪余心焉。曰故飛飛者，惱亂之詞，亦觸迕也。抗疏之功 名旣薄，傳經之心事又違，旋觀同學少年，五陵衣馬，亦漁人燕子之儔侶耳 。故以自輕肥薄之。下一自字，與還泛泛、故飛飛，翻倒相應。杜陵有布衣 ，老大心轉拙，於長安卿相何有哉。
箋曰：長安以奕下棋，言謀國者如奕棋之無定算，故貽禍於百年之後，而不 勝其悲也。百年世事，用辛有之言也。王侯第宅，指誤國之人，如林甫、國 忠輩也。玄宗寵任蕃將，而肅宗信向中官，俾居朝右，文武衣冠，皆異於昔 時也。所謂百年世事者如此。◯又曰：肅宗收京已後，委任中人，中外多故 。公不以移官僻遠，憖置君國之憂，故有聞道長安之章。每依南斗望京華， 情見於此。白帝城高，目以故國；兼天波浪，歎彼魚龍。曰平居有所思，殆 欲以滄江遺老，奮袖屈指，覆定百年舉棋之局。非徒悲傷晼晚，如昔人願得 入帝城而已。
箋曰：公詩曰：憶獻三賦蓬萊宮，此記其事也。王母函關，記天寶承平盛事 ，而荒淫失政，亦略見矣。雲移二句，記朝儀之盛。曰識聖顏者，公以布衣 朝見，所謂往時文彩動人主也。落句方及拾遺移官之事。◯又曰：此詩追思 長安全盛，敍述其宮闕崇麗，朝省尊嚴，而惑傷則見於末句。蓋自靈武迴鑾 ，放逐蜀郡舊臣，自此中官竊柄，開元、天寶之盛事，不可復見。而公坐此 移官，滄江歲晚，能無三歎於今昔乎？幾回青瑣，追數其近侍奉引，時日無 幾也。嗟乎！西望瑤池以下，開寶之長安也。王侯第宅以下，肅宗之長安也 。徘徊感歎，亦所謂重章而共述也。
箋曰：此記長安失陷之事也。玄宗自秦幸蜀，故有瞿唐、曲江、萬里風煙之 感，蓋玄宗幸蜀，正八月也。入邊愁，幷指吐蕃陷長安也。歌舞樂遊之地， 一切殘毀，則宗廟宮闕。不言而可知矣。◯又曰：開元中，廣花萼樓，築夾 城複道，自南內徑達曲江芙蓉園。亂後，御道崩隤，宸遊絕迹，故曰通御氣 也。祿山反報至，上欲遷幸，登興慶宮花萼樓，置酒，四顧悽愴，此所謂入 邊愁也。舊箋謂幷指吐蕃陷長安，非也。珠簾繡柱，指陸地帟幕之姸華；錦 纜牙穡，指水嬉櫂枻之炫耀。《哀江頭》云：江頭宮殿鎖千門，此則痛定而 追思也。長安天府，三成帝畿，故曰周以龍興，秦以虎視。至有唐而胡虜長 驅，天子下殿，不亦傷乎？落句之意，以爲樂遊歌舞之地，逸豫不戒。馴至 於都邑風煙，九廟灰燼，而自古帝王都會，遂有百年爲戎之歎也。王仲宣《 七哀》云：南登灞陵岸，回首望長安。迴首之言，良可深省。
箋曰：此借武帝以喩玄宗也。《兵車行》云：武皇開邊意未已。韋應物詩云 ：少事武皇帝。唐人皆然。◯又曰：今人論唐七言長句，推老杜昆明池水爲 冠，實不解此詩所以佳。楊用修曰：觀《西京雜記》、《三輔黃圖》所載， 則知盛世殷富之景。觀織女機絲四句，則知兵火凋殘之狀。此亦強作解事耳 。敍昆明之勝者，莫如孟堅、平子。一則曰：集乎豫章之館，臨乎昆明之池 。左牽牛而右織女，若雲漢之無涯。一則曰：豫章珍館。揭焉中峙，牽牛立 其左，織女處其右。日月於是乎出入象扶桑與濛汜。此用修所誇盛世之文也 。余謂班、張以漢人敍漢事，鋪陳名勝，故有雲漢日日之言。公以唐人敍漢 事，摩娑陳迹，故有機絲夜月之詞。此立言之體也。何謂彼頌鑑華而此傷喪 亂乎？菰米蓮房，補班張鋪敍所未見。沉雲墜粉，描盡素秋景物，居然金碧 粉本，昆池水黑，故賦言黑水玄阯。菰米沉沉，象池水之玄黑，極言其繁殖 也。用修言兵火殘破，菰米漂沉不收，不已倍乎？舊箋謂借漢武以喩玄宗， 指武皇開邊爲證。玄宗雖興兵南詔，未嘗如武帝穿昆明以習戰，安得有旌旗 在眼之語？《兵車行》、《前後出塞》，諷諫窮兵者多矣，安用於此中廋辭 致譏，豈主文譎諫之義乎？今謂昆明一章，緊承上章秦中自古帝王州一句而 申言之。時則曰漢時，帝則曰武帝。織女、石鯨，蓮房、菰米，金隄靈沼之 遺蹟，與戈船樓櫓，並在眼中，而自傷其僻遠而不得見也。於上章末句。尅 指其來脈，則此中敍致，襵疊環鎖，了然分明。如是而曰：七言長句，果以 此詩爲首，知此老亦爲點頭矣。末二句正寫所思之況。關塞極天，豈非風煙 萬里，滿地一漁翁，卽信宿泛泛之漁人耳。上下俛仰，亦在眼中，謂公自指 一漁翁。則陋。
箋曰：此記遊宴渼陂之事也。仙侶同舟，指岑參兄弟也。公詩云：氣衝星象 表，詩感帝王尊，所謂綵筆昔遊干氣象也。公與岑參輩宴遊，在天寶獻賦之 後。窮老追思，故有白頭吟望之歎焉。◯又曰：箋以爲思昔遊之長安是矣， 今更指昔遊之地，謂亦連躡上章而來。蓋武帝建元中微行數出，廣開上林， 東南至宜春、鼎湖、昆吾、御宿，北繞黃山，周袤數百里。元狩三年，始穿 昆明池以象滇河。今詩昆吾御宿二句，正指武帝所開城南故地。言自逶迤者 ，躡昆明池水言之，謂不獨穿鑿昆明爲武帝之功，凡上林、黃山之間，更衣 禁禦，建置歷然，亦皆如昆明旗幟常在眼中也。秦州自古帝王一句，亦總結 於此，蓋事訖而重申，亦章重而事別矣。公詩如駭雞之犀，四面皆見，故錯 綜牙舉，以告知者。


<!-- put content above -->
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
<br />
</p>
</div>
</div>
</div>
</div>
</div>
</div>
</main>
</div>
</body>
</html>