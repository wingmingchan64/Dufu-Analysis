蕭滌非主編《杜甫全集校注》

0003 望嶽

岱宗夫如何。齊魯青未了。造化鍾神秀。陰陽割昏曉。盪胸生曾雲。決眥入歸鳥。會當凌絶頂。一覽衆山小。

0008 登兗州城樓

東郡趨庭日。南樓縱目初。浮雲連海岱。平野入青徐。孤嶂秦碑在。荒城魯殿餘。從來多古意。臨眺獨躊躇。

0013 題張氏隱居二首

春山無伴獨相求。伐木丁丁山更幽。澗道餘寒歷冰雪。石門斜日到林邱。不貪夜識金銀氣。遠害朝看麋鹿遊。乘興杳然迷出處。對君疑是泛虚舟。
之子時相見。邀人晚興留。霽潭鱣發發。春草鹿呦呦。杜酒偏勞勸。張梨不外求。前村山路險。歸醉每無愁。

0022 劉九法曹鄭瑕丘石門宴集

秋水清無底。蕭然静客心。掾曹乘逸興。鞍馬到荒林。能吏逢聯璧。華筵直一金。晚來橫吹好。泓下亦龍吟。

0025 與任城許主簿遊南池

秋水通溝洫。城隅集小船。晚涼看洗馬。森木亂鳴蟬。菱熟經時雨。蒲荒八月天。晨朝降白露。遥憶舊青氈。

0027 對雨書懷走邀許主簿

東岳雲峯起。溶溶滿太虚。震雷翻幕鷰。驟雨落河魚。座對賢人酒。門聽長者車。相邀愧泥濘。騎馬到堦除。

0030 巳上人茅齋

巳公茅屋下。可以賦新詩。枕簟入林僻。茶瓜留客遲。江蓮摇白羽。天棘蔓青絲。空忝許詢輩。難酬支遁詞。

0034 房兵曹胡馬

胡馬大宛名。鋒稜瘦骨成。竹批雙耳峻。風入四蹄輕。所向無空闊。眞堪託死生。驍騰有如此。萬里可横行。

0038 畫鷹

素練風霜起。蒼鷹畫作殊。㩳身思狡兔。側目似愁胡。絛鏇光堪擿。軒楹勢可呼。何當擊凡鳥。毛血灑平蕪。

0042 遊龍門奉先寺

已從招提遊。更宿招提境。陰壑生虚籟。月林散清影。天闕象緯逼。雲臥衣裳冷。欲覺聞晨鍾。令人發深省。

0048 過宋員外之問舊莊[員外季弟執金吾，見知於代，故有下句]

宋公舊池館。零落首陽阿。枉道祗從入。吟詩許更過。淹留問耆老。寂寞向山河。更識將軍樹。悲風日暮多。

0053 臨邑舍弟書至，苦雨，黄河泛溢，隄防之患，簿領所憂，因寄此詩，用寬其意

二儀積風雨。百谷漏波濤。聞道洪河坼。遥連滄海高。職司憂悄悄。郡國訴嗷嗷。舍弟卑棲邑。防川領簿曹。尺書前日至。版築不時操。難假黿鼉力。空瞻烏鵲毛。燕南吹畎畝。濟上没蓬蒿。螺蚌滿近郭。蛟螭乘九臯。徐關深水府。碣石小秋毫。白屋留孤樹。青天失萬艘。吾衰同泛梗。利涉想蟠桃。却倚天涯釣。猶能掣巨鼇。

0059 天寶初，南曹小司寇舅，於我太夫人堂下，壘土為山，一匱盈尺，以代彼朽木，承諸焚香瓷甌，甌甚安矣。旁植慈竹，蓋兹數峯，嶔岑嬋娟，宛有塵外數致。乃不知興之所至，而作是詩

一匱功盈尺。三峯意出羣。望中疑在野。幽處欲生雲。慈竹春陰覆。香爐曉勢分。惟南將獻壽。佳氣日氛氲。

0062 李監宅二首

尚覺王孫貴。豪家意頗濃。屏開金孔雀。褥隱繡芙蓉。且食雙魚美。誰看異味重。門闌多喜色。女壻近乘龍。
華館春風起。高城煙霧開。雜花分户映。嬌燕入簷廻。一見能傾座。虚懷只愛才。鹽官[《勘誤》改爲車]雖絆驥。名是漢庭來。

0068 夜宴左氏莊

風林纖月落。衣露淨琴張。暗水流花徑。春星帶草堂。檢書燒燭短。看劍引盃長。詩罷聞吳詠。扁舟意不忘。

0073 龍門

龍門横野斷。驛樹出城來。氣色皇居近。金銀佛寺開。往還時屢改。川陸日悠哉。相閲征途上。生涯盡幾廻。

0076 贈李白

二年客東都。所歷厭機巧。野人對羶腥。蔬食常不飽。豈無青精飯。使我顔色好。苦乏大藥資。山林跡如掃。李侯金閨彦。脱身事幽討。亦有梁宋遊。方期拾瑶草。

0079 陪李北海宴歷下亭[時邑人蹇處士等在座]

東藩駐皂蓋。北渚淩青荷。海右此亭古。濟南名士多。雲山已發興。玉佩仍當謌。修竹不受暑。交流空湧波。蘊真愜所遇。落日將如何。貴賤俱物役。從公難重過。

0084 同李太守登歷下古城員外新亭[亭對鵲湖]

新亭結構罷。隱見清湖陰。跡藉臺觀舊。氣冥海岳深。圓荷想自昔。遺堞感至今。芳宴此時具。哀絲千古心。主稱壽尊客。筵秩宴北林。不阻蓬蓽興。得兼梁甫吟。

0092 暫如臨邑，至㟙山湖亭，奉懷李員外，率爾成興

野亭逼湖水。歇馬高林間。鼉吼風奔浪。魚跳日映山。暫遊阻詞伯。却望懷青關。靄靄生雲霧。唯應促駕還。

0095 與李十二白同尋范十隱居

李侯有佳句。往往似陰鏗。余亦東蒙客。憐君如弟兄。醉眠秋共被。携手日同行。更想幽期處。還尋北郭生。入門高興發。侍立小童清。落景聞寒杵。屯雲對古城。向來吟橘頌。誰欲討蓴羹。不願論簪笏。悠悠滄海情。

0099 贈李白

秋來相顧尚飄蓬。未就丹砂愧葛洪。痛飲狂歌空度日。飛揚跋扈為誰雄。

0103 冬日有懷李白

寂寞書齋裏。終朝獨爾思。更尋嘉樹傳。不忘角弓詩。裋褐風霜入。還丹日月遲。未因乘興去。空有鹿門期。

0107 春日憶李白

白也詩無敵。飄然思不羣。清新庾開府。俊逸鮑參軍。渭北春天樹。江東日暮雲。何時一樽酒。重與細論文。

0111 送孔巢父謝病歸遊江東兼呈李白

巢父掉頭不肯住。東將入海隨煙霧。詩卷長留天地間。釣竿欲拂珊瑚樹。深山大澤龍虵遠。春寒野陰風景暮。蓬萊織女廻雲車。指點虚無是征路。自是君身有仙骨。世人那得知其故。惜君只欲苦死留。富貴何如草頭露。蔡侯静者意有餘。清夜置酒臨前除。罷琴惆悵月照席。幾歲寄我空中書。南尋禹穴見李白。道甫問信今何如。

0120 鄭駙馬宅宴洞中

主家陰洞細煙霧。留客夏簟清琅玕。春酒盃濃琥珀薄。冰漿椀碧馬腦寒。悞疑茅堂過江麓。已入風磴霾雲端。自是秦樓壓鄭谷。時聞雜佩聲珊珊。

0126 贈特進汝陽王二十二韻

特進羣公表。天人夙德升。霜蹄千里駿。風翮九霄鵬。服禮求毫髮。惟忠忘寢興。聖情常有眷。朝退若無憑。仙醴來浮蟻。奇毛或賜鷹。清關塵不雜。中使日相乘。晚節嬉遊簡。平居孝義稱。自多親棣萼。誰敢問山陵。學業醇儒富。辭華哲匠能。筆飛鸞聳立。章罷鳳騫騰。精理通談笑。忘形向友朋。寸長堪繾綣。一諾豈驕矜。已忝歸曹植。何知對李膺。招要恩屢至。崇重力難勝。披霧初歡夕。高秋爽氣澄。樽罍臨極浦。鳧鴈宿張燈。花月窮遊宴。炎天避鬱蒸。硯寒金井水。簷動玉壺冰。瓢飲唯三逕。巖栖在百層。且持蠡測海。況挹酒如澠。鴻寶寧全祕。丹梯庶可凌。淮王門有客。終不媿孫登。

0136 飲中八仙歌

知章騎馬似乘船。眼花落井水底眠。汝陽三斗始朝天。道逢麴車口流涎。恨不移封向酒泉。左相日興費萬錢。飲如長鯨吸百川。銜盃樂聖稱避賢。宗之蕭灑美少年。舉觴白眼望青天。皎如玉樹臨風前。蘇晉長齋繡佛前。醉中往往愛逃禪。李白一斗詩百篇。長安市上酒家眠。天子呼來不上船。自稱臣是酒中仙。張旭三盃草聖傳。脱帽露頂王公前。揮毫落紙如雲煙。焦遂五斗方卓然。高談雄辯驚四筵。

0144 今夕行

今夕何夕歲云徂。更長燭明不可孤。咸陽客舍一事無。相與博塞為歡娱。馮陵大叫呼五白。袒跣不肯成梟盧。英雄有時亦如此。邂逅豈即非良圖。君莫笑劉毅從來布衣願。家無儋石輸百萬。

0148 贈比部蕭郎中十兄[甫從姑子也]

有美生人傑。由來積德門。漢朝丞相系。梁日帝王孫。蘊藉為郎久。魁梧秉哲尊。詞華傾後輩。風雅藹孤騫。宅相榮姻戚。兒童惠討論。見知真自幼。謀拙媿諸昆。漂蕩雲天闊。沈埋日月奔。致君時已晚。懷古意空存。中散山陽鍛。愚公野谷村。寧紆長者轍。歸老任乾坤。

0152 故武衛將軍挽謌三首

嚴警當寒夜。前軍落大星。壯夫思敢決。哀詔惜精靈。王者今無戰。書生已勒銘。封侯意踈闊。編簡為誰青。
舞劍過人絶。鳴弓射獸能。銛鋒行愜順。猛噬失蹻騰。赤羽千夫膳。黄河十月冰。横行沙漠外。神速至今稱。
哀挽青門去。新阡絳水遥。路人紛雨泣。天意颯風飈。部曲精仍鋭。匈奴氣不驕。無由覩雄略。大樹日蕭蕭。

0161 奉寄河南韋尹丈人[甫敝廬在偃師，承韋公頻有訪問，故有下句]

有客傳河尹。逢人問孔融。青囊仍隱逸。章甫尚西東。鼎食為門户。詞場繼國風。尊榮瞻地絶。踈放憶途窮。濁酒尋陶令。丹砂訪葛洪。江湖漂短褐。霜雪滿飛蓬。牢落乾坤大。周流道術空。謬慙知薊子。真怯笑揚雄。盤錯神明懼。謳謌德義豐。尸鄉餘土室。難説祝雞翁。

0167 高都護驄馬行

安西都護胡青驄。聲價歘然來向東。此馬臨陣久無敵。與人一心成大功。功成惠養隨所致。飄飄遠自流沙至。雄姿未受伏櫪恩。猛氣猶思戰場利。腕促蹄高如踣鐵。交河幾蹴曾冰裂。五花散作雲滿身。萬里方看汗流血。長安壯兒不敢騎。走過掣電傾城知。青絲絡頭為君老。何由却出横門道。

0173 冬日洛城北謁玄元皇帝廟[廟有吳道子畫《五聖圖》]

配極玄都閟。憑高禁禦長。守祧嚴具禮。掌節鎮非常。碧瓦初寒外。金莖一氣旁。山河扶繡户。日月近雕梁。仙李盤根大。猗蘭奕葉光。世家遺舊史。道德付今王。畫手看前輩。吳生遠擅場。森羅移地軸。妙絶動宮牆。五聖聯龍袞。千官列鴈行。冕旒俱秀發。旌旆盡飛揚。翠栢深留景。紅梨迥得霜。風箏吹玉柱。露井凍銀牀。身退卑周室。經傳拱漢皇。谷神如不死。養拙更何鄉。

0184 行次昭陵

舊俗疲庸主。群雄問獨夫。讖歸龍鳳質。威定虎狼都。天屬尊堯典。神功協禹謨。風雲隨絶足。日月繼高衢。文物多師古。朝廷半老儒。直詞寧戮辱。賢路不崎嶇。往者災猶降。蒼生喘未蘇。指麾安率土。盪滌撫洪鑪。壯士悲陵邑。幽人拜鼎湖。玉衣晨自舉。鐵馬汗常趨。松栢瞻虚殿。塵沙立暝途。寂寥開國日。流恨滿山隅。

0199 重經昭陵

草昧英雄起。謳謌歷數歸。風塵三尺劍。社稷一戎衣。翼亮貞文德。丕承戢武威。聖圖天廣大。宗祀日光輝。陵寢盤空曲。熊羆守翠微。再窺松栢路。還見五雲飛。

0204 贈翰林張四學士

翰林逼華蓋。鯨力破滄溟。天上張公子。宫中漢客星。賦詩拾翠殿。佐酒望雲亭。紫誥仍兼綰。黄麻似六經。内分金帶赤。恩與荔枝青。無復隨高鳳。空餘泣聚螢。此生任春草。垂老獨漂萍。儻憶山陽會。悲謌在一聽。

0209 贈韋左丞丈濟

左轄頻虚位。今年得舊儒。相門韋氏在。經術漢臣須。時議歸前烈。天倫恨莫俱。鴒原荒宿草。鳳沼接亨衢。有客雖安命。衰容豈壯夫。家人憂几杖。甲子混泥途。不謂矜餘力。還來謁大巫。歲寒仍顧遇。日暮且踟蹰。老驥思千里。飢鷹待一呼。君能微感激。亦足慰榛蕪。

0214 樂遊園歌[晦日賀蘭楊長史筵醉中歌]

樂遊古園崒森爽。煙緜碧草萋萋長。公子華筵勢最高。秦川對酒平如掌。長生木瓢示真率。更調鞍馬狂歡賞。青春波浪芙蓉園。白日雷霆夾城仗。閶闔晴開詄蕩蕩。曲江翠幕排銀牓。拂水低徊舞袖翻。緣雲清切歌聲上。却憶年年人醉時。只今未醉已先悲。數莖白髮那拋得。百罰深杯亦不辭。聖朝已知賤士醜。一物自荷皇天慈。此身飲罷無歸處。獨立蒼茫自詠詩。

0223 病後過王倚飲贈歌

麟角鳳觜世莫識。煎膠續弦奇自見。尚看王生抱此懷。在於甫也何由羡。且遇王生慰疇昔。素知賤子甘貧賤。酷見凍餒不足恥。多病沉年苦無健。王生怪我顔色惡。答云伏枕艱難徧。瘧癘三秋孰可忍。寒熱百日相交戰。頭白眼暗坐有胝。肉黄皮皺命如綫。惟生哀我未平復。為我力致美肴膳。遣人向市賒香粳。喚婦出房親自饌。長安冬葅酸且緑。金城土酥淨如練。兼求畜豪且割鮮。密沽斗酒諧終宴。故人情義晚誰似。令我手脚輕欲旋。老馬為駒信不虚。當時得意況深眷。但使殘年飽喫飯。只願無事長相見。

0229 兵車行

車轔轔。馬蕭蕭。行人弓箭各在腰。耶娘妻子走相送[古樂府云：「不聞耶娘哭子聲，但聞黄河流水一濺濺。」]。塵埃不見咸陽橋。牽衣頓足攔道哭。哭聲直上干雲霄。道傍過者問行人。行人但云點行頻。或從十五北防河。便至四十西營田。去時里正與裹頭。歸來頭白還戍邊。邊庭流血成海水。武皇開邊意未已。君不聞漢家山東二百州。千村萬落生荊杞。縱有健婦把鋤犂。禾生隴畝無東西。況復秦兵耐苦戰。被驅不異犬與雞。長者雖有問。役夫敢伸恨。且如今年冬。未休關西卒。縣官急索租。租税從何出。信知生男惡。反是生女好。生女猶是嫁比鄰。生男埋没隨百草。君不見青海頭。古來白骨無人收。新鬼煩寃舊鬼哭。天陰雨濕聲啾啾。

0241 前出塞九首

戚戚去故里。悠悠赴交河。公家有程期。亡命嬰禍羅。君已富土境。開邊一何多。弃絶父母恩。吞聲行負戈。
出門日已遠。不受徒旅欺。骨肉恩豈斷。男兒死無時。走馬脱轡頭。手中挑青絲。捷下萬仞岡。俯身試搴旗。
磨刀嗚咽水。水赤刃傷手。欲輕腸斷聲。心緒亂已久。丈夫誓許國。憤惋復何有。功名圖騏驎。戰骨當速朽。
送徒既有長。遠戍亦有身。生死向前去。不勞吏怒嗔。路逢相識人。附書與六親。哀哉兩決絶。不復同苦辛。
迢迢萬餘里。領我赴三軍。軍中異苦樂。主將寧盡聞。隔河見胡騎。倐忽數百羣。我始為奴僕。幾時樹功勳。
挽弓當挽强。用箭當用長。射人先射馬。擒寇先擒王。殺人亦有限。列國自有疆。苟能制侵陵。豈在多殺傷。
驅馬天雨雪。軍行入高山。逕危抱寒石。指落曾冰間。已去漢月遠。何時築城還。浮雲暮南征。可望不可攀。
單于寇我壘。百里風塵昬。雄劍四五動。彼軍為我奔。虜其名王歸。繫頸授轅門。潛身備行列。一勝何足論。
從軍十年餘。能無分寸功。衆人貴苟得。欲語羞雷同。中原有鬬爭。況在狄與戎。丈夫四方志。安可辭固窮。

0262 投簡咸華兩縣諸子

赤縣官曹擁材傑。軟裘快馬當冰雪。長安苦寒誰獨悲。杜陵野老骨欲折。南山豆苗早荒穢。青門瓜地新凍裂。鄉里兒童項領成。朝廷故舊禮數絶。自然棄擲與時異。況乃踈頑臨事拙。飢臥動即向一旬。弊衣何啻聯百結。君不見空牆日色晚。此老無聲淚垂血。

0266 杜位宅守歲

守歲阿戎家。椒盤已頌花。盍簪喧櫪馬。列炬散林鴉。四十明朝過。飛騰暮景斜。誰能更拘束。爛醉是生涯。

0271 玄都壇歌寄元逸人

故人昔隱東蒙峯。已佩含景蒼精龍。故人今居子午谷。獨在陰崖結茅屋。屋前太古玄都壇。青石漠漠常風寒。子規夜啼山竹裂。王母晝下雲旗翻。知君此計誠長往。芝草琅玕日應長。鐵鏁高垂不可攀。致身福地何蕭爽。

0276 奉贈韋左丞丈二十二韻

紈袴不餓死。儒冠多誤身。丈人試靜聽。賤子請具陳。甫昔少年日。早充觀國賓。讀書破萬卷。下筆如有神。賦料揚雄敵。詩看子建親。李邕求識面。王翰願卜鄰。自謂頗挺出。立登要路津。致君堯舜上。再使風俗淳。此意竟蕭條。行謌非隱淪。騎驢三十載。旅食京華春。朝扣富兒門。暮隨肥馬塵。殘盃與冷炙。到處潛悲辛。主上頃見徵。欻然欲求伸。青冥却垂翅。蹭蹬無縱鱗。甚媿丈人厚。甚知丈人真。每於百寮上。猥誦佳句新。竊効貢公喜。難甘原憲貧。焉能心怏怏。秖是走踆踆。今欲東入海。即將西去秦。尚憐終南山。廻首清渭濱。常擬報一飯。況懷辭大臣。白鷗没浩蕩。萬里誰能馴。

0288 奉留贈集賢院崔于二學士[國輔、休烈]

昭代將垂白。途窮乃呌閽。氣衝星象表。詞感帝王尊。天老書題目。春官驗討論。倚風遺鶂路。隨水到龍門。竟與蛟螭雜。寧無鷰雀喧。青冥猶契闊。陵厲不飛飜。儒術誠難起。家聲庶已存。故山多藥物。勝㮣憶桃源。欲整還鄉斾。長懷禁掖垣。謬稱三賦在。難述二公恩。

0295 同諸公登慈恩寺塔[時高適、薛據先有此作]

高標跨蒼穹。烈風無時休。自非曠士懷。登兹翻百憂。方知象教力。足可追冥搜。仰穿龍虵窟。始出枝撑幽。七星在北户。河漢聲西流。羲和鞭白日。少昊行清秋。秦山忽破碎。涇渭不可求。俯視但一氣。焉能辨皇州。廻首叫虞舜。蒼梧雲正愁。惜哉瑶池飲。日晏崑崙丘。黃鵠去不息。哀鳴何所投。君看隨陽雁。各有稻粱謀。

0305 曲江三章章五句

曲江蕭條秋氣高。菱荷枯折隨風濤。游子空嗟垂二毛。白石素沙亦相蕩。哀鴻獨叫求其曹。
即事非今亦非古。長歌激越梢林莽。比屋豪華固難數。吾人甘作心似灰。弟姪何傷淚如雨。
自斷此生休問天。杜曲幸有桑麻田。故將移住南山邊。短衣匹馬隨李廣。看射猛虎終殘年。

0311 敬贈鄭諫議十韻

諫官非不達。詩義早知名。破的由來事。先鋒孰敢爭。思飄雲物外。律中鬼神驚。毫髮無遺恨。波瀾獨老成。野人寧得所。天意薄浮生。多病休儒服。冥搜信客旌。築居仙縹緲。旅食歲崢嶸。使者求顔闔。諸公厭禰衡。將期一諾重。欻使寸心傾。君見途窮哭。宜憂阮步兵。

0317 貧交行

翻手作雲覆手雨。紛紛輕薄何須數。君不見管鮑貧時交。此道今人弃如土。

0319 白絲行

繰絲須長不須白。越羅蜀錦金粟尺。象床玉手亂殷紅。萬草千花動凝碧。已悲素質隨時染。裂下鳴機色相射。美人細意熨帖平。裁縫滅盡針線跡。春天衣著為君舞。蛺蝶飛來黄鸝語。落絮遊絲亦有情。隨風照日宜輕舉。香汗清塵污顔色。開新合故置何許。君不見才士汲引難。恐懼弃捐忍羈旅。

0326 送韋書記赴安西

夫子欻通貴。雲泥相望懸。白頭無籍在。朱紱有哀憐。書記赴三捷。公車留二年。欲浮江海去。此别意蒼然。

0328 奉贈鮮于京兆二十韻

王國稱多士。賢良復幾人。異才應閒出。爽氣必殊倫。始見張京兆。宜居漢近臣。驊騮開道路。鵰鶚離風塵。侯伯知何筭。文章實致身。奮飛超等級。容易失沉淪。脱略磻溪釣。操持郢匠斤。雲霄今已逼。台衮更誰親。鳳穴鶵皆好。龍門客又新。義聲紛感激。敗績自逡巡。途遠欲何向。天高難重陳。學詩猶孺子。鄉賦忝嘉賓。不得同晁錯。吁嗟後郄詵。計踈疑翰墨。時過憶松筠。獻納紆皇眷。中閒謁紫宸。且隨諸彦集。方覬薄才伸。破膽遭前政。陰謀獨秉鈞。微生霑忌刻。萬事益酸辛。交合丹青地。恩傾雨露辰。有儒愁餓死。早晚報平津。

0338 石硯詩[平侍御者]

平公今詩伯。秀發吾所羡。奉使三峽中。長嘯得石硯。巨璞禹鑿餘。異狀君獨見。其滑乃波濤。其光或雷電。聯坳各盡墨。多水遞隱見。揮灑容數人。十手可對面。比公頭上冠。正質未為賤。當公賦佳句。況得終清宴。公含起草姿。不遠明光殿。致于丹青地。知汝隨顧眄。

0342 麗人行

三月三日天氣新。長安水邊多麗人。態濃意遠淑且真。肌理細膩骨肉勻。繡羅衣裳照暮春。蹙金孔雀銀麒麟。頭上何所有。翠為㔩葉垂鬢脣。背後何所見。珠壓腰衱穩稱身。就中雲幕椒房親。賜名大國虢與秦。紫駞之峯出翠釜。水精之盤行素鱗。犀筯厭飫久未下。鸞刀縷切空紛綸。黄門飛鞚不動塵。御厨絡繹送八珍。簫鼓哀吟感鬼神。賓從雜遝實要津。後來鞍馬何逡巡。當軒下馬入錦茵。楊花雪落覆白蘋。青鳥飛去銜紅巾。炙手可熱勢絶倫。慎莫近前丞相嗔。

0353 虢國夫人

虢國夫人承主恩。平明騎馬入宫門。却嫌脂粉涴顔色。淡掃蛾眉朝至尊。

0356 陪鄭廣文遊何將軍山林十首

不識南塘路。今知第五橋。名園依緑水。野竹上青霄。谷口舊相得。濠梁同見招。平生為幽興。未惜馬蹄遥。
百頃風潭上。千章夏木清。卑枝低結子。接葉暗巢鸎。鮮鯽[從魚即聲（當作卽聲），統一碼缺]銀絲鱠。香芹碧澗羹。翻疑柂樓底。晚飯越中行。
萬里戎王子。何年别月支。異花開絶域。滋蔓匝清池。漢使徒空到。神農竟不知。露翻兼雨打。開拆漸離披。
旁舍連高竹。踈籬帶晚花。碾渦深没馬。藤蔓曲藏虵。詞賦工無益。山林跡未賒。盡拈書籍賣。來問爾東家。
剩水滄江破。殘山碣石開。緑垂風折笋。紅綻雨肥梅。銀甲彈箏用。金魚换酒來。興移無洒埽。隨意坐莓苔。
風磴吹陰雪。雲門吼瀑泉。酒醒思卧簟。衣冷得裝綿。野老來看客。河魚不取錢。秖疑淳朴處。自有一山川。
棘樹寒雲色。茵蔯春藕香。脆添生菜美。陰益食單涼。野鶴清晨出。山精白日藏。石林蟠水府。百里獨蒼蒼。
憶過楊柳渚。走馬定昆池。醉把青荷葉。狂遺白接䍦。刺船思郢客。解水乞吳兒。坐對秦山晚。江湖興頗隨。
床上書連屋。階前樹拂雲。將軍不好武。稚子總能文。醒酒微風入。聽詩靜夜分。絺衣挂蘿薜。涼月白紛紛。
幽意忽不愜。歸期無奈何。出門流水住。廻首白雲多。自笑燈前舞。誰憐醉後歌。秖應與朋好。風雨亦來過。

0388 送高三十五書記

崆峒小麥熟。且願休王師。請公問主將。焉用窮荒為。飢鷹未飽肉。側翅隨人飛。高生跨鞍馬。有似幽并兒。脱身簿尉中。始與捶楚辭。借問今何官。觸熱向武威。荅云一書記。所媿國士知。人實不易知。更須慎其儀。十年出幕府。自可持旌麾。此行既特達。足以慰所思。男兒功名遂。亦在老大時。常恨結驩淺。各在天一涯。又如參與商。慘慘中腸悲。驚風吹鴻鵠。不得相追隨。黃塵翳沙漠。念子何當歸。邊城有餘力。早寄從軍詩。

0396 九日曲江

綴席茱萸好。浮舟菡萏衰。百年秋已半。九日意兼悲。江水清源曲。荊門此路疑。晚來高興盡。摇蕩菊花期。

0400 贈陳二補闕

世儒多汩没。夫子獨聲名。獻納開東觀。君王問長卿。皂鵰寒始急。天馬老能行。自到青冥裏。休看白髮生。

0403 送張二十參軍赴蜀州，因呈楊五侍御

好去張公子。通家别恨添。兩行秦樹直。萬點蜀山尖。御史新驄馬。參軍舊紫髯。皇華吾善處。於汝定無嫌。

0406 寄高三十五書記

歎惜高生老。新詩日又多。美名人不及。佳句法如何。主將收才子。崆峒足凱歌。聞君已朱紱。且得慰蹉𧿶。

0409 醉時歌[贈廣文館博士鄭虔]

諸公衮衮登臺省。廣文先生官獨冷。甲第紛紛厭粱肉。廣文先生飯不足。先生有道出羲皇。先生有才過屈宋。德尊一代常坎軻。名垂萬古知何用。杜陵野客人更嗤。被褐短窄鬢如絲。日糴太倉五升米。時赴鄭老同襟期。得錢即相覔。沽酒不復疑。忘形到爾汝。痛飲真吾師。清夜沉沉動春酌。燈前細雨簷花落。但覺高歌有鬼神。焉知餓死填溝壑。相如逸才親滌器。子雲識字終投閣。先生早賦歸去來。石田茅屋荒蒼苔。儒術於我何有哉。孔丘盗跖俱塵埃。不須聞此意慘愴。生前相遇且銜盃。

0419 重過何氏五首

問訊東橋竹。將軍有報書。倒衣還命駕。高枕乃吾廬。花妥鸎捎蝶。溪喧獺趁魚。重來休沐地。真作野人居。
山雨樽仍在。沙沉榻未移。犬迎曾宿客。鴉護落巢兒。雲薄翠微寺。天清皇子陂。向來幽興極。步屣過東籬。
落日平臺上。春風啜茗時。石欄斜點筆。桐葉坐題詩。翡翠鳴衣桁。蜻蜓立釣絲。自今幽興熟。來往亦無期。
頗怪朝參懶。應耽野趣長。雨拋金鎖甲。苔臥緑沈槍。手自移蒲柳。家纔足稻粱。看君用幽意。白日到羲皇。
到此應常宿。相留可判年。蹉跎暮容色。悵望好林泉。何日霑微禄。歸山買薄田。斯遊恐不遂。把酒意茫然。

0434 城西陂泛舟

青蛾皓齒在樓船。橫笛短簫悲遠天。春風自信牙檣動。遲日徐看錦纜牽。魚吹細浪摇歌扇。鷰蹴飛花落舞筵。不有小舟能盪槳。百壺那送酒如泉。

0438 陪諸貴公子丈八溝携妓納涼，晚際遇雨二首

落日放舡好。輕風生浪遲。竹深留客處。荷淨納涼時。公子調冰水。佳人雪藕絲。片雲頭上黑。應是雨催詩。
雨來霑席上。風急打舡頭。越女紅裙濕。燕姬翠黛愁。纜侵隄柳繫。幔卷浪花浮。歸路翻蕭颯。陂塘五月秋。

0443 渼陂行

岑參兄弟皆好奇。携我遠來游渼陂。天地黤慘忽異色。波濤萬頃堆瑠璃。瑠璃漫汗泛舟入。事殊興極憂思集。鼉作鯨吞不復知。惡風白浪何嗟及。主人錦帆相為開。舟子喜甚無氛埃。鳧鷖散亂棹謳發。絲管啁啾空翠來。沈竿續蔓深莫測。菱葉荷花靜如拭。宛在中流渤澥清。下歸無極終南黑。半陂已南純浸山。動影裊窕冲融閒。舩舷暝戞雲際寺。水面月出藍田關。此時驪龍亦吐珠。馮夷擊鼓羣龍趨。湘妃漢女出歌舞。金支翠旗光有無。咫尺但愁雷雨至。蒼茫不曉神靈意。少壯幾時奈老何。向來哀樂何其多。

0452 與鄠縣源大少府宴渼陂[得寒字]

應為西陂好。金錢罄一餐。飯抄雲子白。瓜嚼水精寒。無計廻舡下。空愁避酒難。主人情爛熳。持荅翠琅玕。

0456 渼陂西南臺

高臺面蒼陂。六月風日冷。蒹葭離披去。天水相與永。懷新目似擊。接要心已領。仿像識鮫人。空蒙辨魚艇。錯磨終南翠。顛倒白閣影。𡺚崒增光輝。乘陵惜俄頃。勞生愧嚴鄭。外物慕張邴。世復輕驊騮。吾甘雜鼃黽。知歸俗可忽。取適事莫竝。身退豈待官。老來苦便靜。況資菱芡足。庶結茅茨迥。從此具扁舟。彌年逐清景。

0462 夏日李公見訪

遠林暑氣薄。公子過我遊。貧居類村塢。僻近城南樓。傍舍頗淳朴。所須亦易求。隔屋喚西家。借問有酒不。墻頭過濁醪。展席俯長流。清風左右至。客意已驚秋。巢多衆鳥鬬。葉密鳴蟬稠。苦遭此物聒。孰謂吾廬幽。水花晚色靜。庶足充淹留。預恐罇中盡。更起為君謀。

0465 秋雨歎三首

雨中百草秋爛死。堦下決明顔色鮮。著葉滿枝翠羽蓋。開花無數黄金錢。涼風蕭蕭吹汝急。恐汝後時難獨立。堂上書生空白頭。臨風三嗅馨香泣。
闌風長雨秋紛紛。四海八荒同一雲。去馬來牛不復辯。濁涇清渭何當分。禾頭生耳黍穗黑。農夫田父無消息。城中斗米換衾裯。相許寧論兩相直。
長安布衣誰比數。反鏁衡門守環堵。老夫不出長蓬蒿。稚子無憂走風雨。雨聲颼颼催早寒。胡鴈翅濕高飛難。秋來未曾見白日。泥污后土何時乾。

0476 苦雨奉寄隴西公兼呈王徵士[隴西公，即漢中王瑀。徵士，琅邪王澈]

今秋乃淫雨。仲月來寒風。羣木水光下。萬家雲氣中。所思礙行潦。九里信不通。悄悄素滻[從水産聲，統一碼缺]路。迢迢天漢東。願騰六尺馬。背若孤征鴻。劃見公子面。超然懽笑同。奮飛既胡越。局促傷樊籠。一飯四五起。憑軒心力窮。嘉蔬沒溷濁。時菊碎榛叢。鷹隼亦屈猛。烏鳶何所蒙。式瞻北鄰居。取適南巷翁。挂席釣川漲。焉知清興終。

0481 送裴二虬作尉永嘉

孤嶼亭何處。天涯水氣中。故人官就此。絶境興誰同。隱吏逢梅福。遊山憶謝公。扁舟吾已具。把釣待秋風。

0484 九日寄岑參

出門復入門。雨脚但如舊。所向泥活活。思君令人瘦。沉吟坐西軒。飲食錯昬晝。寸步曲江頭。難為一相就。吁嗟乎蒼生。稼穡不可救。安得誅雲師。疇能補天漏。大明韜日月。曠野號禽獸。君子强逶迤。小人困馳驟。維南有崇山。恐與川浸溜。是節東籬菊。紛披為誰秀。岑生多新詩。性亦嗜醇酎。采采黄金花。何由滿衣袖。

0490 歎庭前甘菊花

簷前甘菊移時晚。青蘂重陽不堪摘。明日蕭條醉盡醒。殘花爛漫開何益。籬邊野外多衆芳。采擷細瑣升中堂。念兹空長大枝葉。結根失所埋風霜。

0494 承沈八丈東美除膳部員外，阻雨未遂馳賀，奉寄此詩

今日西京掾。多除南省郎[府掾四人，同日拜郎。]。通家惟沈氏。謁帝似馮唐。詩律羣公問。儒門舊史長。清秋便寓直。列宿頓輝光。未暇申宴慰。含情空激揚。司存何所比。膳部默悽傷[甫大父昔任此官。]。貧賤人事略。經過霖潦妨。禮同諸父長。恩豈布衣忘。天路牽騏驥。雲臺引棟梁。徒懷貢公喜。颯颯鬢毛蒼。

0499 崔駙馬山亭宴集

蕭史幽棲地。林間踏鳳毛。洑流何處入。亂石閉門高。客醉揮金椀。詩成得繡袍。清秋多宴會。終日困香醪。

0501 示從孫濟

平明跨驢出。未知適誰門。權門多噂𠴲。且復尋諸孫。諸孫貧無事。宅舍如荒村。堂前自生竹。堂後自生萱。萱草秋已死。竹枝霜不蕃。淘米少汲水。汲多井水渾。刈葵莫放手。放手傷葵根。阿翁懶惰久。覺兒行步奔。所來為宗族。亦不為盤飱。小人利口實。薄俗難可論。勿受外嫌猜。同姓古所敦。

0506 奉贈太常張卿垍二十韻

方丈三韓外。崑崙萬國西。建標天地闊。詣絶古今迷。氣得神仙迥。恩承雨露低。相門清議衆。儒術大名齊。軒冕羅天闕。琳琅識介珪。伶官詩必誦。夔樂典猶稽。健筆凌鸚鵡。銛鋒瑩鸊鵜。友于皆挺拔。公望各端倪。通籍踰青瑣。亨衢照紫泥。靈虬傳夕箭。歸馬散霜蹄。能事聞重譯。嘉謩及遠黎。弼諧方一展。班序更何躋。適越空顛躓。遊梁竟慘悽。謬知終畫虎。微分是䤈雞。萍泛無休日。桃陰想舊蹊。吹嘘人所羨。騰躍事仍暌。碧海真難涉。青雲不可梯。顧深慙鍛鍊。才小辱提携。檻束哀猿巧。枝驚夜鵲棲。幾時陪羽獵。應指釣璜溪。

0515 橋陵詩三十韻因呈縣内諸官

先帝昔晏駕。兹山朝百靈。崇岡擁象設。沃野開天庭。即事壯重險。論功超五丁。坡陁因厚地。却略羅峻屏。雲闕虛冉冉。風松肅泠泠。石門霜露白。玉殿莓苔青。宮女曉知曙。祠官朝見星。空梁簇畫戟。陰井敲銅瓶。中使日夜繼。惟王心不寧。豈徒䘏備享。尚謂求無形。孝理敦國政。神凝推道經。瑞芝産廟柱。好鳥鳴巖扃。高岳前嵂崒。洪河左瀅濴。金城蓄峻趾。沙菀交迴汀。永與奧區固。川原紛眇冥。居然赤縣立。臺榭爭岧亭。官屬果稱是。聲華真可聽。王劉美竹潤。裴李春蘭馨。鄭氏才振古。啖侯筆不停。遣詞必中律。利物常發硎。綺繡相展轉。琳琅愈青熒。側聞魯恭化。秉德崔瑗銘。太史候鳬影。王喬隨鶴翎。朝儀限霄漢。客思迴林坰。轗軻辭下杜。飄颻陵濁涇。諸生舊短褐。旅泛一浮萍。荒歲兒女瘦。暮途涕泗零。主人念老馬。廨署容秋螢。流寓理豈愜。窮愁醉未醒。何當擺俗累。浩蕩乘滄溟。

0527 奉先劉少府新畫山水障歌

堂上不合生楓樹。怪底江山起煙霧。聞君掃却赤縣圖。乘興遣畫滄洲趣。畫師亦無數。好手不可遇。對此融心神。知君重毫素。豈但祁岳與鄭虔。筆迹遠過楊契丹。得非玄圃裂。無乃瀟湘飜。悄然坐我天姥下。耳邊已似聞清猨。反思前夜風雨急。乃是蒲城鬼神入。元氣淋漓障猶濕。眞宰上訴天應泣。野亭春還雜花遠。漁翁暝踏孤舟立。滄浪水深青冥闊。欹岸側島秋毫末。不見湘妃鼓瑟時。至今班竹臨江活。劉侯天機精。愛畫入骨髓。自有兩兒郎。揮灑亦莫比。大兒聰明到。能添老樹巔崖裏。小兒心孔開。貌得山僧及童子。若耶溪。雲門寺。吾獨胡為在泥滓。青鞋布襪從此始。

0536 贈獻納使起居田舍人[澄]

獻納司存雨露邊。地分清切任才賢。舍人退食收封事。宫女開函近御筵。曉漏追趨青瑣闥。晴窻點檢白雲篇。揚雄更有河東賦。唯待吹嘘送上天。

0541 沙苑行

君不見左輔白沙如白水。繚以周牆百餘里。龍媒昔是渥洼生。汗血今稱獻於此。苑中騋牝三千匹。豐草青青寒不死。食之豪健西域無。每歲攻駒冠邊鄙。王有虎臣司苑門。入門天廐皆雲屯。驌驦一骨獨當御。春秋二時歸至尊。内外馬數將盈億。伏櫪在坰空大存。逸羣絶足信殊傑。倜儻權奇難具論。纍纍塠阜藏奔突。往往坡陀縱超越。角壯飜同麋鹿游。浮深簸蕩黿鼉窟。泉出巨魚長比人。丹砂作尾黃金鱗。豈知異物同精氣。雖未成龍亦有神。

0549 天育驃騎歌

吾聞天子之馬走千里。今之畫圖無乃是。是何意態雄且傑。駿尾蕭梢朔風起。毛為緑縹兩耳黄。眼有紫焰雙瞳方。矯矯龍性合變化。卓立天骨森開張。伊昔太僕張景順。監牧攻駒閲清峻。遂令大奴字天育。别養驥子憐神俊。當時四十萬匹馬。張公歎其材盡下。故獨寫真傳世人。見之座右久更新。年多物化空形影。嗚呼健步無由騁。如今豈無騕褭與驊騮。時無王良伯樂死即休。

0557 贈田九判官[梁丘]

崆峒使節上青霄。河隴降王𣢾聖朝。宛馬總肥春苜蓿。將軍只數漢嫖姚。陳留阮瑀誰爭長。京兆田郎早見招。麾下賴君才並入。獨能無意向漁樵。

0563 投贈哥舒開府翰二十韻

今代騏驎閣。何人第一功。君王自神武。駕馭必英雄。開府當朝傑。論兵邁古風。先鋒百勝在。略地兩隅空。青海無傳箭。天山早挂弓。廉頗仍走敵。魏絳已和戎。每惜河湟弃。新兼節制通。智謀垂睿想。出入冠諸公。日月低秦樹。乾坤繞漢宮。胡人愁逐北。宛馬又從東。受命邊沙遠。歸來御席同。軒墀曾寵鶴。畋獵舊非熊。茅土加名數。山河誓始終。策行遺戰伐。契合動昭融。勲業青冥上。交親氣槩中。未為珠履客。已見白頭翁。壯節初題柱。生涯獨轉蓬。幾年春草歇。今日暮途窮。軍事留孫楚。行閒識吕蒙。防身一長劍。將欲倚崆峒。

0576 戲簡鄭廣文虔兼呈蘇司業源明

廣文到官舍。繫馬堂堦下。醉則騎馬歸。頗遭官長罵。垂名四十年。坐客寒無氊。賴有蘇司業。時時與酒錢。

0581 上韋左相二十韻

鳳曆軒轅紀。龍飛四十春。八荒開壽域。一氣轉洪鈞。霖雨思賢佐。丹青憶老臣。應圖求駿馬。驚代得騏驎。沙汰江河濁。調和鼎鼐新。韋賢初相漢。范叔已歸秦。盛業今如此。傳經固絕倫。豫樟深出地。滄海闊無津。北斗司喉舌。東方領搢紳。持衡留藻鑒。聽履上星辰。獨步才超古。餘波德照鄰。聰明過管輅。尺牘倒陳遵。豈是池中物。由來席上珍。廟堂知至理。風俗盡還淳。才傑俱登用。愚蒙但隱淪。長卿多病久。子夏索居頻。廻首驅流俗。生涯似衆人。巫咸不可問。鄒魯莫容身。感激時將晚。蒼茫興有神。為公歌此曲。涕淚在衣巾。

0592 夜聽許十誦詩愛而有作

許生五臺賓。業白出石壁。余亦師粲可。身猶縳禪寂。何階子方便。謬引為匹敵。離索晚相逢。包蒙欣有擊。誦詩渾遊衍。四座皆辟易。應手看捶鈎。清心聽鳴鏑。精微穿溟涬。飛動摧霹靂。陶謝不枝梧。風騷共推激。紫鸞自超詣。翠駮誰剪剔。君意人莫知。人閒夜寥闃。

0598 醉歌行[别從姪勤落第歸]

陸機二十作文賦。汝更小年能綴文。總角草書又神速。世上兒子徒紛紛。驊騮作駒已汗血。鷙鳥舉翮連青雲。詞源倒流三峽水。筆陣獨掃千人軍。只今年纔十六七。射策君門期第一。舊穿楊葉真自知。暫蹶霜蹄未為失。偶然擢秀非難取。會是排風有毛質。汝身已見唾成珠。汝伯何由髮如漆。春光淡沲秦東亭。渚蒲牙白水荇青。風吹客衣日杲杲。樹攪離思花冥冥。酒盡沙頭雙玉瓶。衆賓皆醉我獨醒。乃知貧賤别更苦。吞聲躑躅涕淚零。

0605 陪李金吾花下飲

勝地初相引。徐行得自娛。見輕吹鳥毳。隨意數花鬚。細草稱偏坐。香醪懶再沽。醉歸應犯夜。可怕李金吾。

0608 驄馬行[太常梁卿勅賜馬也。李鄧公愛而有之，命甫製詩]

鄧公馬癖人共知。初得花驄大宛種。夙昔傳聞思一見。牽來左右神皆竦。雄姿逸態何崷崪。顧影驕嘶自矜寵。隅目青熒夾鏡懸。肉𩦲碨礧連錢動。朝來久試華軒下。未覺千金滿高價。赤汗微生白雪毛。銀鞍却覆香羅帕。卿家舊賜公能取。天廐真龍此其亞。晝洗須騰涇渭深。朝趨可刷幽并夜。吾聞良驥老始成。此馬數年人更驚。豈有四蹄疾於鳥。不與八駿俱先鳴。時俗造次那得致。雲霧晦冥方降精。近聞下詔喧都邑。肯使騏驎地上行。

0615 魏將軍歌

將軍昔著從事衫。鐵馬馳突重兩銜。被堅執銳略西極。崑崙月窟東嶄巖。君門羽林萬猛士。惡若哮虎子所監。五年起家列霜戟。一日過海收風帆。平生流輩徒蠢蠢。長安少年氣欲盡。魏侯骨聳精爽緊。華嶽峯尖見秋隼。星纏寶鉸金盤陀。夜騎天駟超天河。攙搶熒惑不敢動。翠蕤雲旓相蕩摩。吾為子起歌都護。酒闌插劍肝膽露。鈎陳蒼蒼玄武暮。萬歲千秋奉明主。臨江節士安足數。

0622 送蔡希魯都尉還隴右因寄高三十五書記[時哥舒入奏勒蔡子先歸]

蔡子勇成癖。彎弓西射胡。健兒寧鬬死。壯士耻為儒。官是先鋒得。材緣挑戰須。身輕一鳥過。槍急萬人呼。雲幕隨開府。春城赴上都。馬頭金匼帀。駝背錦糢糊。咫尺雪山路。歸飛青海隅。上公猶寵錫。突將且前驅。漢使黄河遠。涼州白麥枯。因君問消息。好在阮元瑜。

0627 九日楊奉先會白水崔明府

今日潘懷縣。同時陸浚儀。坐開桑落酒。來把菊花枝。天宇清霜淨。公堂宿霧披。晚酣留客舞。鳧舄共差池。

0631 白水明府舅宅喜雨[得過字]

吾舅政如此。古人誰復過。碧山晴又濕。白水雨偏多。精禱既不昧。歡娱將謂何。湯年旱頗甚。今日醉絃歌。

0633 官定後戲贈[時免河西尉爲右衛率府兵曹]

不作河西尉。淒涼爲折腰。老夫怕趨走。率府且逍遙。耽酒須微禄。狂歌託聖朝。故山歸興盡。廻首向風飇。

0636 後出塞五首

男兒生世閒。及壯當封侯。戰伐有功業。焉能守舊丘。召募赴薊門。軍動不可留。千金買馬鞭。百金裝刀頭。閭里送我行。親戚擁道周。班白居上列。酒酣進庶羞。少年别有贈。含笑看吳鈎。
朝進東門營。暮上河陽橋。落日照大旗。馬鳴風蕭蕭。平沙列萬幕。部伍各見招。中天懸明月。令嚴夜寂寥。悲笳數聲動。壯士慘不驕。借問大將誰。恐是霍嫖姚。
古人重守邊。今人重高勳。豈知英雄主。出師亘長雲。六合已一家。四夷且孤軍。遂使貔虎士。奮身勇所聞。拔劍擊大荒。日收胡馬群。誓開玄冥北。持以奉吾君。
獻凱日繼踵。兩蕃靜無虞。漁陽豪俠地。擊鼓吹笙竽。雲帆轉遼海。粳稻來東吳。越羅與楚練。照耀輿臺軀。主將位益崇。氣驕凌上都。邊人不敢議。議者死路衢。
我本良家子。出師亦多門。將驕益愁思。身貴不足論。躍馬二十年。恐辜明主恩。坐見幽州騎。長驅河洛昬。中夜閒道歸。故里但空村。惡名倖脫免。窮老無兒孫。

0652 去矣行

君不見韝上鷹。一飽則飛掣。焉能作堂上鷰。銜泥附炎熱。野人曠蕩無靦顔。豈可久在王侯閒。未試囊中飡玉法。明朝且入藍田山。

0656 奉同郭給事湯東靈湫作

東山氣濛鴻。宮殿居上頭。君來必十月。樹羽臨九州。陰火煮玉泉。噴薄漲巖幽。有時浴赤日。光抱空中樓。閬風入轍跡。廣原延冥搜[原，崑崙東北脚名也]。沸天萬乘動。觀水百丈湫。幽靈斯可佳。王命官屬休。初聞龍用壯。擘石摧林丘。中夜窟宅改。移因風雨秋。倒懸瑶池影。屈注蒼江流。味如甘露漿。揮弄滑且柔。翠旗淡偃蹇。雲車紛少留。簫鼓盪四溟。異香泱莽浮。鮫人獻微綃。曾祝沉豪牛。百祥奔盛明。古先莫能儔。坡陁金蝦蟆。出見蓋有由。至尊顧之笑。王母不遣收。復歸虛無底。化作長黃虬。飄飄青璅郎。文采珊瑚鈎。浩歌渌水曲。清絶聽者愁。

0668 自京赴奉先縣詠懷五百字[天寶十四載十一月初作]

杜陵有布衣。老大意轉拙。許身一何愚。竊比稷與契。居然成濩落。白首甘契闊。蓋棺事則已。此志常覬豁。窮年憂黎元。歎息腸内熱。取笑同學翁。浩謌彌激烈。非無江海志。瀟洒送日月。生逢堯舜君。不忍便永訣。當今廊廟具。構厦豈云缺。葵藿傾太陽。物性固莫奪。顧惟螻蟻輩。但自求其穴。胡爲慕大鯨。輒擬偃溟渤。以兹悟生理。獨耻事干謁。兀兀遂至今。忍爲塵埃没。終愧巢與由。未能易其節。沉飲聊自遣。放謌頗愁絕。歲暮百草零。疾風高岡裂。天衢隂崢嶸。客子中夜發。霜嚴衣帶斷。指直不得結。凌晨過驪山。御榻在嵽嵲。蚩尤塞寒空。蹴踏崖谷滑。瑶池氣鬰律。羽林相摩戞。君臣留懽娱。樂動殷膠葛。賜浴皆長纓。與宴非短褐。彤庭所分帛。本自寒女出。鞭撻其夫家。聚歛貢城闕。聖人筐篚恩。實欲邦國活。臣如忽至理。君豈棄此物。多士盈朝庭。仁者宜戰慄。況聞内金盤。盡在衛霍室。中堂舞神仙。煙霧蒙玉質。煖客貂鼠裘。悲管逐清瑟。勸客駝蹄羹。霜橙壓香橘。朱門酒肉臭。路有凍死骨。榮枯咫尺異。惆悵難再述。北轅就涇渭。官渡又改轍。羣冰從西下。極目高崪兀。疑是崆峒來。恐觸天柱折。河梁幸未拆。枝撑聲窸窣。行旅相攀援。川廣不可越。老妻既異縣。十口隔風雪。誰能久不顧。庶往共飢渴。入門聞號咷。幼子飢已卒。吾寧捨一哀。里巷亦嗚咽。所愧爲人父。無食致夭折。豈知秋禾登。貧窶有倉卒。生常免租税。名不隸征伐。撫迹猶酸辛。平人固騷屑。默思失業徒。因念遠戍卒。憂端齊終南。澒洞不可掇。

0695 蘇端薛復筵簡薛華醉歌

文章有神交有道。端復得之名譽早。愛客滿堂盡豪翰。開筵上日思芳草。安得健步移遠梅。亂插繁花向晴昊。千里猶殘舊冰雪。百壺且試開懷抱。垂老惡聞戰鼓悲。急觴爲緩憂心擣。少年努力縱談笑。看我形容已枯槁。坐中薛華善醉歌。歌詞自作風格老。近來海内爲長句。汝與山東李白好。何劉沈謝力未工。才兼鮑昭愁絶倒。諸生頗盡新知樂。萬事終傷不自保。氣酣日落西風來。願吹野水添金杯。如澠之酒常快意。亦知窮愁安在哉。忽憶雨時秋井塌。古人白骨生青苔。如何不飲令心哀。

0703 晦日尋崔戢李封

朝光入甕牖。尸寢驚弊裘。起行視天宇。春氣漸和柔。興來不暇懶。今晨梳我頭。出門無所待。徒步覺自由。杖藜復恣意。免値公與侯。晚定崔李交。會心真罕儔。每過得酒傾。二宅可淹留。喜結仁里懽。況因令節求。李生園欲荒。舊竹頗修修。引客看掃除。隨時成獻酬。崔侯初筵色。已畏空樽愁。未知天下士。至性有此不。草牙既青出。蜂聲亦暖遊。思見農器陳。何當甲兵休。上古葛天氏。不貽黃屋憂。至今阮籍等。熟醉爲身謀。威鳳高其翔。長鯨吞九州。地軸爲之翻。百川皆亂流。當歌欲一放。淚下恐莫收。濁醪有妙理。庶用慰沉浮。

0710 送率府程録事還鄉[程携酒饌相就取别]

鄙夫行衰謝。抱病妄集。常時往還人。記一不識十。程侯晚相遇。與語才傑立。薰然耳目開。頗覺聰明入。千載得鮑叔。末契有所及。意鍾老栢青。義動修蛇蟄。若人可數見。慰我垂白泣。告别無淹晷。百憂復相襲。內愧突不黔。庶羞以賙給。素絲挈長魚。碧酒隨玉粒。途窮見交態。世梗悲路澁。東風吹春冰。泱莽后土濕。念君惜羽翮。既飽更思戢。莫作翻雲鶻。聞呼向禽急。

0715 白水縣崔少府十九翁高齋三十韻[天寶十五載五月作]

客從南縣來。浩蕩無與適。旅食白日長。況當朱炎赫。高齋坐林杪。信宿遊衍闃。清晨陪躋攀。傲睨俯峭壁。崇岡相枕帶。曠野懷咫尺。始知賢主人。贈此遣愁寂。危堦根青冥。曾冰生淅瀝。上有無心雲。下有欲落石。泉聲聞復息。動靜隨所擊。鳥呼藏其身。有似懼彈射。吏隱道情性。兹焉其窟宅。白水見舅氏。諸公乃仙伯。杖藜長松隂。作尉窮谷僻。爲我炊彫胡。逍遥展良覿。坐久風頗愁。晚來山更碧。相對十丈蛟。欻翻盤渦拆。何得空裏雷。殷殷尋地脉。煙氛藹𡺚崒。魍魎森慘戚。崑崙崆峒顛。廻首如不隔。前軒頹反照。巉絶華岳赤。兵氣漲林巒。川光雜鋒鏑。知是相公軍。鐵馬雲霧積。玉觴淡無味。胡羯豈強敵。長謌激屋梁。淚下流衽席。人生半哀樂。天地有順逆。慨彼萬國夫。休明備征狄。猛將紛填委。廟謀蓄長策。東郊何時開。帶甲且未釋。欲告清宴罷。難拒幽明迫。三歎酒食傍。何由似平昔。

0725 三川觀水漲二十韻[天寶十五年七月中避寇時作]

我經華原來。不復見平陸。北上唯土山。連天走窮谷。火雲無時出。飛電常在目。自多窮岫雨。行潦相豗蹙。蓊匌川氣黃。羣流會空曲。清晨望高浪。忽謂隂崖踣。恐泥竄蛟龍。登危聚麋鹿。枯查卷拔樹。礧磈共充塞。聲吹鬼神下。勢閱人代速。不有萬穴歸。何以尊四瀆。及觀泉源漲。反懼江海覆。漂沙圻岸去。漱壑松柏禿。乘陵破山門。廻斡裂地軸。交洛赴洪河。及關豈信宿。應沈數州沒。如聽萬室哭。穢濁殊未清。風濤怒猶蓄。何時通舟車。隂氣不黲黷。浮生有蕩汩。吾道正羈束。人寰難容身。石壁滑側足。雲雷屯不已。艱險路更跼。普天無川梁。欲濟願水縮。因悲中林士。未脫衆魚腹。舉頭向蒼天。安得騎鴻鵠。

0733 月夜

今夜鄜州月。閨中只獨看。遥憐小兒女。未解憶長安。香霧雲鬟濕。清輝玉臂寒。何時倚虛幌。雙照淚痕乾。

0737 悲陳陶

孟冬十郡良家子。血作陳陶澤中水。野曠天清無戰聲。四萬義軍同日死。群胡歸來血洗箭。仍唱胡歌飲都市。都人迴面向北啼。日夜更望官軍至。

0742 悲青坂

我軍青坂在東門。天寒飲馬太白窟。黃頭奚兒日向西。數騎彎弓敢馳突。山雪河氷野蕭飋。青是烽煙白人骨。焉得附書與我軍。忍待明年莫倉卒。

0745 避地

避地歲時晚。竄身筋骨勞。詩書遂牆壁。奴僕且旌旄。行在僅聞信。此生隨所遭。神堯舊天下。會見出腥臊。

0748 對雪

戰哭多新鬼。愁吟獨老翁。亂雲低薄暮。急雪舞廻風。瓢弃樽無緑。爐存火似紅。數州消息斷。愁坐正書空。

0752 元日

近聞韋氏妹。迎在漢鍾離。郎伯殊方鎮。京華舊國移。春城廻北斗。郢樹發南枝。不見朝正使。啼痕滿面垂。

0755 塞蘆子

五城何迢迢。迢迢隔河水。邊兵盡東征。城南空荆杞。思明割懷衛。秀巖西未已。廻略大荒來。崤函蓋虚爾。延州秦北户。關防猶可倚。焉得一萬人。疾驅塞蘆子。岐有薛大夫。旁制山賊起。近聞昆戎徒。爲退三百里。蘆關扼兩寇。深意實在此。誰能叫帝𨵽。胡行速如鬼。

0760 哀江頭

少陵野老吞聲哭。春日潛行曲江曲。江頭宮殿鏁千門。細柳新蒲爲誰緑。憶昔霓旌下南苑。苑中萬物生顔色。昭陽殿裏第一人。同輦隨君侍君側。輦前才人帶弓箭。白馬嚼齧黃金勒。翻身向天仰射雲。一笑正墜雙飛翼。明眸皓齒今何在。血污遊魂歸不得。清渭東流劍閣深。去住彼此無消息。人生有情淚沾臆。江水江花豈終極。黃昬胡騎塵滿城。欲往城南忘南北。

0771 哀王孫

長安城頭頭白烏。夜飛延秋門上呼。又向人家啄大屋。屋底達官走避胡。金鞭斷折九馬死。骨肉不待同馳驅。腰下寶玦青珊瑚。可憐王孫泣路隅。問之不肯道姓名。但道困苦乞爲奴。已經百日竄荊棘。身上無有完肌膚。高帝子孫盡高準。龍種自與常人殊。豺狼在邑龍在野。王孫善保千金軀。不敢長語臨交衢。且爲王孫立斯須。昨夜東風吹血腥。東來橐駝滿舊都。朔方健兒好身手。昔何勇銳今何愚。竊聞天子已傳位。聖德北服南單于。花門剺面請雪耻。慎勿出口他人狙。哀哉王孫慎勿踈。五陵佳氣無時無。

0779 春望

國破山河在。城春草木深。感時花濺淚。恨别鳥驚心。烽火連三月。家書抵萬金。白頭搔更短。渾欲不勝簪。

0783 得舍弟消息二首

近有平隂信。遥憐舍弟存。側身千里道。寄食一家村。烽舉新酣戰。啼垂舊血痕。不知臨老日。招得幾人魂。
汝懦歸無計。吾衰往未期。浪傳烏鵲喜。深負鶺鴒詩。生理何顔面。憂端且歲時。兩京三十口。雖在命如絲。

0786 憶幼子[字驥子，時隔絶在鄜州]

驥子春猶隔。鶯歌暖正繁。别離驚節换。聦慧與誰論。澗水空山道。柴門老樹村。憶渠愁只睡。炙背俯晴軒。

0789 一百五日夜對月

無家對寒食。有淚如金波。斫却月中桂。清光應更多。仳離放紅蘂。想像嚬青蛾。牛女漫愁思。秋期猶渡河。

0794 遣興

驥子好男兒。前年學語時。問知人客姓。誦得老夫詩。世亂憐渠小。家貧仰母慈。鹿門携不遂。鴈足繫難期。天地軍麾滿。山河戰角悲。儻歸免相失。見日敢辭遲。

0797 大雲寺贊公房四首

心在水精域。衣霑春雨時。洞門盡徐步。深院果幽期。到扉開復閉。撞鐘齋及兹。醍醐長發性。飲食過扶衰。把臂有多日。開懷無媿詞。黄[時西郊逆賊拒官軍未已]鸎度結構。紫鴿下罘罳。愚意會所適。花邊行自遲。湯休起我病。微笑索題詩。
細軟青絲履。光明白㲲巾。深藏供老宿。取用及吾身。自顧轉無趣。交情何尚新。道林才不世。惠遠德過人。雨瀉暮簷竹。風吹春井芹。天隂對圖畫。最覺潤龍鱗。
燈影照無睡。心清聞妙香。夜深殿突兀。風動金琅璫。天黑閉春院。地清棲暗芳。玉繩廻斷絕。鐵鳳森翱翔。梵放時出寺。鐘殘仍殷牀。明朝在沃野。苦見塵沙黄[時西郊逆賊拒官軍未已]。
童兒汲井華。慣捷瓶上手。霑灑不濡地。掃除似無箒。明霞爛複閣。霽霧搴高牖。側塞被徑花。飄颻委墀柳。艱難世事迫。隱遁佳期後。晤語契深心。那能揔鉗口。奉辭還杖策。蹔别終回首。泱泱泥污人。㹞㹞國多狗。既未免羈絆。時來憩奔走。近公如白雪。執熱煩何有。

0809 雨過蘇端[端置酒]

鷄鳴風雨交。久旱雨亦好。杖藜入春泥。無食起我早。諸家憶所歷。一飯跡便掃。蘇侯得數過。懽喜每傾倒。也復可憐人。呼兒具梨棗。濁醪必在眼。盡醉據懷抱。紅稠屋角花。碧委墻隅草。親賓縱談謔。喧鬧慰衰老。況蒙霈澤垂。粮粒或自保。妻孥隔軍壘。撥弃不擬道。

0813 喜晴

皇天久不雨。既雨晴亦佳。出郭眺四郊。肅肅春增華。青熒陵陂麥。窈窕桃李花。春夏各有實。我飢豈無涯。干戈雖橫放。慘澹鬬龍虵。甘澤不猶愈。且耕今未賒。丈夫則帶甲。婦女終在家。力難及黍稷。得種菜與麻。千載商山芝。往者東門瓜。其人骨已朽。此道誰疵瑕。英賢遇轗軻。遠引蟠泥沙。顧慙昧所適。廻首白日斜。漢隂有鹿門。滄海有靈查。焉能學衆口。咄咄空咨嗟。

0819 鄭駙馬池臺喜遇鄭廣文同飲

不謂生戎馬。何知共酒盃。燃臍郿塢敗。握節漢臣迴。白髮千莖雪。丹心一寸灰。别離經死地。披寫忽登臺。重對秦簫發。俱過阮宅來。留連春夜舞。淚落強徘徊。

0824 喜達行在所三首[自京竄至鳳翔]

西憶岐陽信。無人遂却回。眼穿當落日。心死著寒灰。霧樹行相引。連山望忽開。所親驚老瘦。辛苦賊中來。
愁思胡笳夕。淒涼漢苑春。生還今日事。閒道暫時人。司隸章初覩。南陽氣已新。喜心翻倒極。嗚咽淚沾巾。
死去憑誰報。歸來始自憐。猶瞻太白雪。喜遇武功天。影靜千官裏。心蘇七校前。今朝漢社稷。新數中興年。

0833 送樊二十三侍御赴漢中判官

威弧不能弦。自爾無寧歲。川谷血横流。豺狼沸相噬。天子從北來。長驅振凋敝。頓兵岐梁下。却跨沙漠裔。二京陷未收。四極我得制。蕭索漢水清。緬通淮湖稅。使者紛星散。王綱尚旒綴。南伯從事賢。君行立談際。坐知七曜曆。手畫三軍勢。冰雪淨聰明。雷霆走精銳。幕府輟諫官。朝廷無此例。至尊方旰食。仗爾布嘉惠。補闕暮徵入。柱史晨征憇。正當艱難時。實藉長久計。廻風吹獨樹。白日照執袂。慟哭蒼煙根。山門萬重閉。居人莽牢落。遊子方迢遰。徘徊悲生離。局促老一世。陶唐歌遺民。後漢更列帝。我無匡復姿。聊欲從此逝。

0841 述懷一首[此已下自賊中竄歸鳳翔作]

去年潼關破。妻子隔絶久。今夏草木長。脫身得西走。麻鞋見天子。衣袖露兩肘。朝廷慜生還。親故傷老醜。涕淚受拾遺。流離主恩厚。柴門雖得去。未忍即開口。寄書問三川。不知家在否。比聞同罹禍。殺戮到雞狗。山中漏茅屋。誰復依户牖。摧頹蒼松根。地冷骨未朽。幾人全性命。盡室豈相偶。嶔岑猛虎場。鬱結廻我首。自寄一封書。今已十月後。反畏消息來。寸心亦何有。漢運初中興。平生老耽酒。沈思歡會處。恐作窮獨叟。

0848 送長孫九侍御赴武威判官

驄馬新鑿蹄。銀鞍被來好。繡衣黄白郎。騎向交河道。問君適萬里。取别何草草。天子憂涼州。嚴程到須早。去秋群胡反。不得無電掃。此行牧遺甿。風俗方再造。族父領元戎。名聲國中老。奪我同官良。飄颻按城堡。使我不能飱。令我惡懷抱。若人才思闊。溟漲浸絶島。罇前失詩流。塞上得國寶。皇天悲送遠。雲雨白浩浩。東郊尚烽火。朝野色枯槁。西極柱亦傾。如何正穹昊。

0853 送從弟亞赴河西判官

南風作秋聲。殺氣薄炎熾。盛夏鷹隼擊。時危異人至。令弟草中來。蒼然請論事。詔書引上殿。奮舌動天意。兵法五十家。爾腹爲篋笥。應對如轉丸。踈通略文字。經綸皆新語。足以正神器。宗廟尚爲灰。君臣俱下淚。崆峒地無軸。青海天軒輊。西極最瘡痍。連山暗烽燧。帝曰大布衣。藉卿佐元帥。坐看清流沙。所以子奉使。歸當再前席。適遠作歷試。須存武威郡。爲畫長久利。孤峯石戴驛。快馬金纏轡。黃羊飫不羶。蘆酒多還醉。踴躍常人情。慘澹苦士志。安邊敵何有。反正計始遂。吾聞駕鼓車。不合用騏驥。龍吟廻其頭。夾輔待所致。

0861 送韋十六評事充同谷郡防禦判官

昔没賊中時。潛與子同遊。今歸行在所。王事有去留。偪側兵馬閒。主憂急良籌。子雖軀幹小。老氣橫九州。挺身艱難際。張目視寇讎。朝廷壯其節。奉詔令參謀。鑾輿駐鳳翔。同谷爲咽喉。西扼弱水道。南鎮枹罕陬。此邦承平日。剽劫吏所羞。況乃胡未滅。控帶莽悠悠。府中韋使君。道足示懷柔。令姪才俊茂。二美又何求。受詞太白脚。走馬仇池頭。古邑沙土裂。積隂雪雲稠。羌父豪猪靴。羌兒青兕裘。吹角向月窟。蒼山旌斾愁。鳥驚出死樹。龍怒拔老湫。古來無人境。今代橫戈矛。傷哉文儒士。憤激馳林丘。中原正格鬬。後會何緣由。百年賦命定。豈料沉與浮。且復戀良友。握手步道周。論兵還壑淨。亦可縱冥搜。題詩得秀句。札翰時相投。

0868 得家書

去憑遊客寄。來爲附家書。今日知消息。他鄉且舊居。熊兒幸無恙。驥子最憐渠。臨老羈孤極。傷時會合踈。二毛趨帳殿。一命侍鸞輿。北闕妖氛滿。西郊白露初。涼風新過鴈。秋雨欲生魚。農事空山裏。眷言終荷鋤。

0871 月

天上秋期近。人閒月影清。入河蟾不没。擣藥兔長生。只益丹心苦。能添白髮明。干戈知滿地。休照國西營。

0875 奉送郭中丞兼太僕卿充隴右節度使三十韻[英乂]

詔發西山將。秋屯隴右兵。淒涼餘部曲。燀赫舊家聲。雕鶚乘時去。驊騮顧主鳴。艱難須上策。容易即前程。斜日當軒蓋。高風卷斾旌。松悲天水冷。沙亂雪山清。和虜猶懷惠。防邊不敢驚。古來於異域。鎮静示專征。燕薊奔封豕。周秦觸駭鯨。中原何慘黷。餘孽尚縱橫。箭入昭陽殿。笳吟細柳營。内人紅袖泣。王子白衣行。宸極祅星動。園陵殺氣平。空餘金椀出。無復繐帷輕。毀廟天飛雨。焚宮火徹明。罘罳朝共落。棆桷夜同傾。三月師逾整。群胡勢就烹。瘡痍親接戰。勇决冠垂成。妙譽期元宰。殊恩且列卿。幾時迴節鉞。勠力掃攙搶。圭竇三千士。雲梯七十城。恥非齊說客。秪似魯諸生。通籍微班忝。周行獨座榮。隨肩趨漏刻。短髮愧簪纓。徑欲依劉表。還疑猒禰衡。漸衰那此别。忍淚獨含情。廢邑狐狸語。空村虎豹爭。人頻墜塗炭。公豈忘精誠。元帥調新律。前軍壓舊京。安邊仍扈從。莫作後功名。

0890 送楊六判官使西蕃

送遠秋風落。西征海氣寒。帝京氛祲滿。人世别離難。絶域遥懷怒。和親願結歡。勅書憐贊普。兵甲望長安。宣命前程急。惟良待士寬。子雲清自守。今日起爲官。垂淚方投筆。傷時即據鞍。儒衣山鳥怪。漢節野童看。邊酒排金盞。夷歌捧玉盤。草輕蕃馬健。雪重拂廬乾。慎爾參籌畫。從兹正羽翰。歸來權可取。九萬一朝摶。

0896 送靈州李判官

羯胡腥四海。回首一茫茫。血戰乾坤赤。氛迷日月黄。將軍專策略。幕府盛才良。近賀中興主。神兵動朔方。

0899 奉贈嚴八閣老

扈聖登黃閣。明公獨妙年。蛟龍得雲雨。鵰鶚在秋天。客禮容踈放。官曹可接聯。新詩句句好。應任老夫傳。

0902 留别賈嚴二閣老兩院補闕[得雲字]

田園須蹔往。戎馬惜離群。去遠留詩别。愁多任酒醺。一秋常苦雨。今日始無雲。山路時吹角。那堪處處聞。

0904 九成宮

蒼山入百里。崖斷如杵臼。曾宫憑風廻。岌嶪土囊口。立神扶棟梁。鑿翠開户牖。其陽産靈芝。其陰宿牛斗。紛披長松倒。揭𡿗怪石走。哀猿啼一聲。客淚迸林藪。荒哉隋家帝。製此今頹朽。向使國不亡。焉爲巨唐有。雖無新增修。尚置官居守。巡非瑶水遠。跡是雕牆後。我行屬時危。仰望嗟嘆久。天王守太白。駐馬更搔首。

0909 徒步歸行[贈李特進，自鳳翔赴鄜州途經邠州作]

明公壯年値時危。經濟實籍英雄姿。國之社稷今若是。武定禍亂非公誰。鳳翔千官且飽飯。衣馬不復能輕肥。青袍朝士最困者。白頭拾遺徒步歸。人生交契無老少。論交何必先同調。妻子山中哭向天。須公櫪上追風驃。

0912 玉華宮

溪廻松風長。蒼鼠竄古瓦。不知何王殿。遺構絶壁下。陰房鬼火青。壞道哀湍瀉。萬籟真笙竽。秋色正蕭洒。美人爲黃土。況乃粉黛假。當時侍金輿。故物獨石馬。憂來藉草坐。浩歌淚盈把。冉冉征途間。誰是長年者。

0917 晚行口號

三川不可到。歸路晚山稠。落鴈浮寒水。飢烏集戍樓。市朝今日異。喪亂幾時休。遠媿梁江緫。還家尚黑頭。

0922 獨酌成詩

燈花何太喜。酒緑正相親。醉裏從爲客。詩成覺有神。兵戈猶在眼。儒術豈謀身。苦被微官縛。低頭媿野人。

0925 彭衙行

憶昔避賊初。北走經險艱。夜深彭衙道。月照白水山。盡室久徒步。逢人多厚顔。參差谷鳥吟。不見遊子還。癡女飢咬我。啼畏虎狼聞。懷中掩其口。反側聲愈嗔。小兒強解事。故索苦李餐。一旬半雷雨。泥濘相牽攀。既無禦雨備。徑滑衣又寒。有時經契闊。竟日數里閒。野果充糇糧。卑枝成屋椽。早行石上水。暮宿天邊煙。少留同家窪。欲出蘆子關。故人有孫宰。高義薄曾雲。延客已曛黑。張燈啓重門。煖湯濯我足。剪紙招我魂。從此出妻孥。相視涕闌干。衆鶵爛漫睡。喚起霑盤餐。誓將與夫子。永結爲弟昆。遂空所坐堂。安居奉我歡。誰肯艱難際。豁達露心肝。别來歲月周。胡羯仍構患。何當有翅翎。飛去墮爾前。

0934 羌村三首

崢嶸赤雲西。日脚下平地。柴門鳥雀噪。歸客千里至。妻孥怪我在。驚定還拭淚。世亂遭飄蕩。生還偶然遂。鄰人滿牆頭。感歎亦歔欷。夜闌更秉燭。相對如夢寐。
晚歲迫偷生。還家少歡趣。嬌兒不離膝。畏我復却去。憶昔好追涼。故繞池邊樹。蕭蕭北風勁。撫事煎百慮。賴知禾黍收。已覺糟牀注。如今足斟酌。且用慰遲暮。
群雞正亂叫。客至雞鬬爭。驅雞上樹木。始聞叩柴荊。父老四五人。問我久遠行。手中各有携。傾榼濁復清。苦辭酒味薄。黍地無人耕。兵革既未息。兒童盡東征。請爲父老歌。艱難媿深情。歌罷仰天歎。四座淚縱橫。

0943 北征[歸至鳳翔墨制放往鄜州作]

皇帝二載秋。閏八月初吉。杜子將北征。蒼茫問家室。維時遭艱虞。朝野少暇日。顧慙恩私被。詔許歸蓬蓽。拜辭詣闕下。怵惕久未出。雖乏諫諍姿。恐君有遺失。君誠中興主。經緯固密勿。東胡反未已。臣甫憤所切。揮涕戀行在。道途猶恍忽。乾坤含瘡痍。憂虞何時畢。靡靡踰阡陌。人煙眇蕭瑟。所遇多被傷。呻吟更流血。廻首鳳翔縣。旌旗晚明滅。前登寒山重。屢得飲馬窟。邠郊入地底。涇水中蕩潏。猛虎立我前。蒼崖吼時裂。菊垂今秋花。石戴古車轍。青雲動高興。幽事亦可悦。山果多瑣細。羅生雜橡栗。或紅如丹砂。或黑如點漆。雨露之所濡。甘苦齊結實。緬思桃源内。益歎身世拙。坡陀望鄜畤。巖谷互出没。我行已水濱。我僕猶木末。鴟鳥鳴黃桑。野鼠拱亂穴。夜深經戰場。寒月照白骨。潼關百萬師。往者散何卒。遂令半秦民。殘害爲異物。況我墮胡塵。及歸盡華髮。經年至茆屋。妻子衣百結。慟哭松聲廻。悲泉共幽咽。平生所嬌兒。顔色白勝雪。見耶背面啼。垢膩脚不襪。牀前兩小女。補綻纔過膝。海圖拆波濤。舊繡移曲折。天吳及紫鳳。顛倒在裋褐。老夫情懷惡。嘔泄臥數日。那無囊中帛。救汝寒凜慄。粉黛亦解苞。衾裯稍羅列。瘦妻面復光。癡女頭自櫛。學母無不爲。曉糚隨手抹。移時施朱鉛。狼籍畫眉闊。生還對童稚。似欲忘飢渴。問事競挽鬚。誰能即嗔喝。翻思在賊愁。甘受雜亂聒。新歸且慰意。生理焉得説。至尊尚蒙塵。幾日休練卒。仰看天色改。旁覺祅氣豁。陰風西北來。慘澹隨回紇。其王願助順。其俗善馳突。送兵五千人。驅馬一萬匹。此輩少爲貴。四方服勇決。所用皆鷹騰。破敵過箭疾。聖心頗虛佇。時議氣欲奪。伊洛指掌收。西京不足拔。官軍請深入。蓄鋭何俱發。此舉開青徐。旋瞻略恒碣。昊天積霜露。正氣有肅殺。禍轉亡胡歲。勢成擒胡月。胡命其能久。皇綱未宜絶。憶昨狼狽初。事與古先别。姦臣竟葅醢。同惡隨蕩析。不聞夏殷衰。中自誅襃妲。周漢獲再興。宣光果明哲。桓桓陳將軍。仗鉞奮忠烈。微爾人盡非。于今國猶活。淒涼大同殿。寂寞白獸闥。都人望翠華。佳氣向金闕。園陵固有神。埽灑數不缺。煌煌太宗業。樹立甚宏達。

0972 喜聞官軍已臨賊寇二十韻

胡虜潛京縣。官軍擁賊壕。鼎魚猶假息。穴蟻欲何逃。帳殿羅玄冕。轅門照白袍。秦山當警蹕。漢苑入旌旄。路失羊腸險。雲橫雉尾高。五原空壁壘。八水散風濤。今日看天意。遊魂貸爾曹。乞降那更得。尚詐莫徒勞。元帥歸龍種。司空握豹韜。前軍蘇武節。左將呂虔刀。兵氣回飛鳥。威聲没巨鰲。戈鋋開雪色。弓矢向秋毫。天步艱方盡。時和運更遭。誰云遺毒螫。已是沃腥臊。睿想丹墀近。神行羽衛牢。花門騰絶漠。拓羯渡臨洮。此輩感恩至。羸俘何足操。鋒先衣染血。騎突劔吹毛。喜覺都城動。悲連子女號。家家賣釵釧。只待獻春醪。

0979 收京三首

仙仗離丹極。妖星照玉除。須為下殿走。不可好樓居。暫屈汾陽駕。聊飛燕將書。依然七廟略。更與萬方初。
生意甘衰白。天涯正寂寥。忽聞哀痛詔。又下聖明朝。羽翼懷商老。文思憶帝堯。叨逢罪己日。霑灑望青霄。
汗馬收宮闕。春城鏟賊壕。賞應歌杕杜。歸及薦櫻桃。雜虜橫戈數。功臣甲第高。萬方頻送喜。毋乃聖躬勞。

0989 送鄭十八虔貶台州司户，傷其臨老陷賊之故，闕爲面别，情見于詩

鄭公樗散鬢成絲。酒後常稱老畫師。萬里傷心嚴譴日。百年垂死中興時。蒼惶已就長途往。邂逅無端出餞遲。便與先生應永訣。九重泉路盡交期。

0994 臘日

臘日常年暖尚遥。今年臘日凍全消。侵陵雪色還萱草。漏洩春光有柳條。縱酒欲謀良夜醉。還家初散紫宸朝。口脂面藥隨恩澤。翠管銀罌下九霄。

0998 奉和賈至舍人早朝大明宮[舍人先世嘗掌絲綸]

五夜漏聲催曉箭。九重春色醉仙桃。旌旗日暖龍蛇動。宮殿風微燕雀高。朝罷香煙携滿袖。詩成珠玉在揮毫。欲知世掌絲綸美。池上于今有鳳毛。

1006 奉答岑參補闕見贈

窈窕清禁闥。罷朝歸不同。君隨丞相後。我往日華東。冉冉柳枝碧。娟娟花蘂紅。故人得佳句。獨贈白頭翁。

1009 奉贈王中允維

中允聲名久。如今契闊深。共傳收庾信。不比得陳琳。一病緣明主。三年獨此心。窮愁應有作。試誦白頭吟。

1013 宣政殿退朝晚出左掖

天門日射黄金牓。春殿晴曛赤羽旗。宮草霏霏承委珮。鑪煙細細駐遊絲。雲近蓬萊常五色。雪殘鳷鵲亦多時。侍臣緩步歸青瑣。退食從容出每遲。

1017 紫宸殿退朝口號

户外昭容紫袖垂。雙瞻御座引朝儀。香飄合殿春風轉。花覆千官淑景移。晝漏希聞高閣報。天顔有喜近臣知。宮中每出歸東省。會送夔龍集鳳池。

1021 春宿左省

花隱掖垣暮。啾啾棲鳥過。星臨萬户動。月傍九霄多。不寢聽金鑰。因風想玉珂。明朝有封事。數問夜如何。

1025 晚出左掖

晝刻傳呼淺。春旗簇仗齊。退朝花底散。歸院柳邊迷。樓雪融城濕。宫雲去殿低。避人焚諫草。騎馬欲雞棲。

1028 題省中院壁

掖垣竹埤梧十尋。洞門對霤常陰陰。落花遊絲白日静。鳴鳩乳燕青春深。腐儒衰晚謬通籍。退食遲迴違寸心。衮職曾無一字補。許身媿比雙南金。

1034 送賈閣老出汝州

西掖梧桐樹。空留一院陰。艱難歸故里。去住損春心。宫殿青門隔。雲山紫邏深。人生五馬貴。莫受二毛侵。

1037 送翰林張司馬南海勒碑[相國製文]

冠冕通南極。文章落上台。詔從三殿去。碑到百蠻開。野舘濃花發。春帆細雨來。不知滄海上。天遣幾時迴。

1040 曲江陪鄭八丈南史飲

雀啄江頭黄柳花。鵁鶄鸂鶒滿晴沙。自知白髮非春事。且盡芳樽戀物華。近侍即今難浪跡。此身那得更無家。丈人文力猶強健。豈傍青門學種瓜。

1045 曲江二首

一片花飛減却春。風飄萬點正愁人。且看欲盡花經眼。莫厭傷多酒入唇。江上小堂巢翡翠。苑邊高冢臥麒麟。細推物理須行樂。何用浮名絆此身。
朝迴日日典春衣。每日江頭盡醉歸。酒債尋常行處有。人生七十古來稀。穿花蛺蝶深深見。點水蜻蜓款款飛。傳語風光共流轉。暫時相賞莫相違。

1052 曲江對酒

苑外江頭坐不歸。水精春殿轉霏微。桃花細逐楊花落。黃鳥時兼白鳥飛。縱飲久判人共弃。懶朝真與世相違。吏情更覺滄洲遠。老大悲傷未拂衣。

1058 曲江對雨

城上春雲覆苑牆。江亭晚色靜年芳。林花著雨燕脂落。水荇牽風翠帶長。龍武新軍深駐輦。芙蓉别殿謾焚香。何時詔此金錢會。暫醉佳人錦瑟傍。

1064 奉陪鄭駙馬韋曲二首

韋曲花無賴。家家惱殺人。渌樽須盡日。白髮好禁春。石角鈎衣破。藤枝刺眼新。何時占叢竹。頭戴小烏巾。
野寺垂楊裏。春畦亂水閒。美花多映竹。好鳥不歸山。城郭終何事。風塵豈駐顔。誰能共公子。薄暮欲俱還。

1069 送許八拾遺歸江寧覲省，甫昔時嘗客遊此縣，於許生處乞瓦棺寺維摩圖樣，志諸篇末

詔許辭中禁。慈顔赴北堂。聖朝新孝理。祖席倍輝光。內帛擎偏重。宫衣著更香。淮陰清夜驛。京口渡江航。春隔鷄人晝。秋期燕子涼。賜書誇父老。壽酒樂城隍。看畫曾飢渴。追蹤恨淼茫。虎頭金粟影。神妙獨難忘。

1075 因許八寄江寧旻上人

不見旻公三十年。封書寄與淚潺湲。舊來好事今能否。老去新詩誰與傳。碁局動隨尋澗竹。袈裟憶上泛湖船。聞君話我爲官在。頭白昬昬只醉眠。

1079 題李尊師松樹障子歌

老夫清晨梳白頭。玄都道士來相訪。握髮呼兒延入户。手提新畫青松障。障子松林靜杳冥。憑軒忽若無丹青。陰崖却承霜雪幹。偃蓋反走虬龍形。老夫生平好奇古。對此興與精靈聚。已知仙客意相親。更覺良工心獨苦。松下丈人巾屨同。偶坐似是商山翁。悵望聊歌紫芝曲。時危慘淡來悲風。

1083 得舍弟消息

風吹紫荊樹。色與春庭暮。花落辭故枝。風廻返無處。骨肉恩書重。漂泊難相遇。猶有淚成河。經天復東注。

1085 送李校書二十六韻

代北有豪鷹。生子毛盡赤。渥洼騏驥兒。尤異是龍脊。李舟名父子。清峻流輩伯。人間好少年。不必須白皙。十五富文史。十八足賓客。十九授校書。二十聲輝赫。衆中每一見。使我潛動魄。自恐二男兒。辛勤養無益。乾元元年春。萬姓始安宅。舟也衣綵衣。告我欲遠適。倚門固有望。斂衽就行役。南登吟白華。已見楚山碧。藹藹咸陽都。冠蓋日雲積。何時太夫人。堂上會親戚。汝翁草明光。天子正前席。歸期豈爛漫。别意終感激。顧我蓬屋資。謬通金閨籍。小來習性懶。晚節慵轉劇。每愁悔吝作。如覺天地窄。羡君齒髮新。行己能夕惕。臨歧意頗切。對酒不能喫。廻身視綠野。慘澹如荒澤。老鴈春忍飢。哀號待枯麥。時哉高飛燕。絢練新羽翮。長雲濕襃斜。漢水饒巨石。無令軒車遲。衰疾悲宿昔。

1095 偪仄行[贈畢耀]

偪仄何偪仄。我居巷南子巷北。可恨鄰里閒。十日不一見顔色。自從官馬送還官。行路難行澁如棘。我貧無乘非無足。昔者相過今不得。實不是愛微軀。又非關足無力。徒步翻愁官長怒。此心炯炯君應識。曉來急雨春風顛。睡美不聞鍾鼓傳。東家蹇驢許借我。泥滑不敢騎朝天。已令請急會通籍。男兒性命絶可憐。焉能終日心拳拳。憶君誦詩神凜然。辛夷始花亦已落。況我與子非壯年。街頭酒價常苦貴。方外酒徒稀醉眠。速宜相就飲一斗。恰有三百青銅錢。

1102 贈畢四曜

才大今詩伯。家貧苦宦卑。飢寒奴僕賤。顔狀老翁爲。同調嗟誰惜。論文笑自知。流傳江鮑體。相顧免無兒。

1105 題鄭十八著作丈

台州地闊海冥冥。雲水長和島嶼青。亂後故人雙别淚。春深逐客一浮萍。酒酣懶舞誰相拽。詩罷能吟不復聽。第五橋東流恨水。皇陂岸北結愁亭。賈生對鵩傷王傅。蘇武看羊陷賊庭。可念此翁懷直道。也霑新國用輕刑。禰衡實恐遭江夏。方朔虚傳是歲星。窮巷悄然車馬絶。案頭乾死讀書螢。

1110 義鶻行

陰崖有蒼鷹。養子黑柏顛。白蛇登其巢。吞噬恣朝餐。雄飛遠求食。雌者鳴辛酸。力強不可制。黃口無半存。其父從西歸。翻身入長煙。斯須領健鶻。痛憤寄所宣。斗上捩孤影。噭哮來九天。脩鱗脫遠枝。巨顙拆老拳。高空得蹭蹬。短草辭蜿蜒。折尾能一掉。飽腸皆已穿。生雖滅眾雛。死亦垂千年。物情有報復。快意貴目前。茲實鷙鳥最。急難心炯然。功成失所往。用捨何其賢。近經潏水湄。此事樵夫傳。飄蕭覺素髮。凜欲衝儒冠。人生許與分。只在顧眄間。聊爲義鶻行。用激壯士肝。

1118 畫鶻行

高堂見生鶻。颯爽動秋骨。初驚無拘攣。何得立突兀。乃知畫師妙。功刮造化窟。寫此神俊姿。充君眼中物。烏鵲滿樛枝。軒然恐其出。側腦看青霄。寧爲衆禽没。長翮如刀劍。人寰可超越。乾坤空崢嶸。粉墨且蕭瑟。緬思雲沙際。自有煙霧質。吾今意何傷。顧步獨紆鬱。

1122 端午日賜衣

宮衣亦有名。端午被恩榮。細葛含風軟。香羅疊雪輕。自天題處濕。當暑著來清。意内稱長短。終身荷聖情。

1126 酬孟雲卿

樂極傷頭白。更長愛燭紅。相逢難衮衮。告别莫怱怱。但恐天河落。寧辭酒盞空。明朝牽世務。揮淚各西東。

1129 至德二載，甫自京金光門出，間道歸鳳翔。乾元初，從左拾遺移華州掾，與親故别，因出此門，有悲往事

此道昔歸順。西郊胡正繁。至今殘破膽。應有未招魂。近侍歸京邑。移官豈至尊。無才日衰老。駐馬望千門。

1135 寄高三十五詹事[適]

安穩高詹事。兵戈久索居。時來如宦達。歲晚莫情踈。天上多鴻雁。池中足鯉魚。相看過半百。不寄一行書。

1139 題鄭縣亭子

鄭縣亭子澗之濱。户牖憑高發興新。雲斷岳蓮臨大路。天晴宫柳暗長春[宫名]。巢邊野雀群欺鷰。花底山蜂遠趂人。更欲題詩滿青竹。晚來幽獨恐傷神。

1144 望岳

西岳崚嶒竦處尊。諸峯羅立如兒孫。安得仙人九節杖。拄到玉女洗頭盆。車箱入谷無歸路。箭栝通天有一門。稍待秋風涼冷後。高尋白帝問真源。

1151 早秋苦熱堆案相仍[時任華州司功]

七月六日苦炎蒸。對食暫飡還不能。每愁夜中自足蝎。況乃秋後轉多蠅。束帶發狂欲大叫。簿書何急來相仍。南望青松架短壑。安得赤腳踏層冰。

1156 觀安西兵過赴關中待命二首

四鎮富精銳。摧鋒皆絕倫。還聞獻士卒。足以靜風塵。老馬夜知道。蒼鷹飢著人。臨危經久戰。用急始如神。奇兵不在眾。萬馬救中原。談笑無河北。心肝奉至尊。孤雲隨殺氣。飛鳥避轅門。竟日留歡樂。城池未覺喧。

1164 留花門

花門天驕子。飽肉氣勇決。高秋馬肥健。挾矢射漢月。自古以為患。詩人厭薄伐。修德使其來。羈縻固不絕。胡為傾國至。出入暗金闕。中原有驅除。隱忍用此物。公主歌黃鵠。君王指白日。連營屯左輔。百里見積雪。長戟鳥休飛。哀笳曙幽咽。田家最恐懼。麥倒桑枝折。沙苑臨清渭。泉香草豐㓗。渡河不用船。千騎常撇捩。胡塵踰太行。雜種抵京室。花門既須留。原野轉蕭瑟。

1173 九日藍田崔氏莊

老去悲秋強自寬。興來今日盡君歡。羞將短髮還吹帽。笑倩傍人為正冠。藍水遠從千㵎落。玉山高並兩峯寒。明年此會知誰健。醉把茱萸子細看。

1183 崔氏東山草堂

愛汝玉山草堂靜。高秋爽氣相鮮新。有時自發鐘磬響。落日更見漁樵人。盤剥白鴉谷口栗。飯煮青泥坊底芹。何為西莊王給事。柴門空閉鎖松筠[王維時被張通儒禁在東山北寺，有所歎息，故云。]。

1190 瘦馬行

東郊瘦馬使我傷。骨骼硉兀如堵牆。絆之欲動轉欹側。此豈有意仍騰驤。細看六印帶官字。眾道三軍遺路傍。皮乾剝落雜泥滓。毛暗蕭條連雪霜。去歲奔波逐餘寇。驊騮不慣不得將。士卒多騎內廄馬。惆悵恐是病乘黄。當時歷塊誤一蹶。委弃非汝能周防。見人慘澹若哀訴。失主錯漠無晶光。天寒遠放鴈為伴。日暮不收鳥啄瘡。誰家且養願終惠。更試明年春草長。

1197 遣興三首

我今日夜憂。諸弟各異方。不知死與生。何況道路長。避寇一分散。飢寒永相望。豈無柴門歸。欲出畏虎狼。仰看雲中鴈。禽鳥亦有行。
蓬生非無根。漂蕩隨高風。天寒落萬里。不復歸本叢。客子念故宅。三年門巷空。悵望但烽火。戎車滿關東。生涯能幾何。常在羇旅中。
昔在洛陽時。親友相追攀。送客東郊道。遨遊宿南山。煙塵阻長河。樹羽成皋閒。回首載酒地。豈無一日還。丈夫貴壯健。慘戚非朱顏。

1204 至日遣興奉寄北省舊閣老兩院故人二首

去歲兹辰捧御床。五更三點入鵷行。欲知趨走傷心地。正想氛氳滿眼香。無路從容陪語笑。有時顛倒著衣裳。何人錯憶窮愁日。愁日愁隨一線長。
憶昨逍遙供奉班。去年今日侍龍顏。麒麟不動鑪煙上。孔雀徐開扇影還。玉几由來天北極。朱衣只在殿中閒。孤城此日堪腸斷。愁對寒雲雪滿山。

1212 路逢襄陽楊少府入城戲呈楊員外綰[甫赴華州日，許員外茯苓]

寄語楊員外。山寒少茯苓。歸來稍暄暖。當為斸青冥。翻動神仙窟。封題鳥獸形。兼將老藤杖。扶汝醉初醒。

1216 閿鄉姜七少府設鱠戲贈長歌

姜侯設鱠當嚴冬。昨日今日皆天風。河凍未漁不易得。鑿冰恐侵河伯宫。饔人受魚鮫人手。洗魚磨刀魚眼紅。無聲細下飛碎雪。有骨已剁觜[平聲]春葱。偏勸腹腴愧年少。軟炊香飯緣老翁。落碪何曾白紙濕。放筯未覺金盤空。新歡便飽姜侯德。清觴異味情屢極。東歸貪路自覺難。欲别上馬身無力。可怜為人好心事。於我見子真顏色。不恨我衰子貴時。悵望且為今相憶。

1222 戲贈閿鄉秦少公短歌

去年行宫當太白。朝廻君是同舍客。同心不減骨肉親。每語見許文章伯。今日時清兩京道。相逢苦覺人情好。昨夜邀歡樂更無。多才依舊能潦倒。

1225 湖城東遇孟雲卿，復歸劉顥宅宿，宴飲散，因為醉歌

疾風吹塵暗河縣。行子隔手不相見。湖城城東一開眼。駐馬偶識雲卿面。況非劉顥為地主。懶廻鞭轡成高宴。劉侯歎我攜客來。置酒張燈促華饌。且將款曲終今夕。休語艱難尚酣戰。照室紅爐促曙光。縈䆫素月垂文練。天開地裂長安陌。寒盡春生洛陽殿。豈知驅車復同軌。可惜刻漏隨更箭。人生會合不可常。庭樹雞鳴淚如線。

1230 李鄠縣丈人胡馬行

丈人駿馬名胡騮。前年避胡過金牛。廻鞭却走見天子。朝飲漢水暮靈州。自矜胡騮奇絕代。乘出千人萬人愛。一聞說盡急難材。轉益愁向駑駘輩。頭上銳耳批秋竹。腳下高蹄削寒玉。始知神龍别有種。不比俗馬空多肉。洛陽大道時再清。累日喜得俱東行。鳳臆龍鬐未易識。側身注目長風生。

1233 憶弟二首[時歸在河南陸渾莊]

喪亂聞吾弟。飢寒傍濟州。人稀吾不到。兵在見何由。憶昨狂催走。無時病去憂。即今千種恨。惟共水東流。
且喜河南定。不問鄴城圍。百戰今誰在。三年望汝歸。故園花自發。春日鳥還飛。斷絕人煙久。東西消息稀。

1238 得舍弟消息

亂後誰歸得。他鄉勝故鄉。直為心厄苦。久念與存亡。汝書猶在壁。汝妾已辭房。舊犬知愁恨。垂頭傍我床。

1243 觀兵

北庭送壯士。貔虎數尤多。精銳舊無敵。邊隅今若何。妖氛擁白馬。元帥待彫戈。莫守鄴城下。斬鯨遼海波。

1245 不歸

河間尚征伐。汝骨在空城。從弟人皆有。終身恨不平。數金憐俊邁。緫角愛聦明。面上三年土。春風草又生。

1248 獨立

空外一鷙鳥。河閒雙白鷗。飄颻搏擊便。容易往來遊。草露亦多濕。蛛絲仍未收。天機近人事。獨立萬端憂。

1252 洗兵馬[收京後作]

中興諸將收山東。捷書夕報清晝同。河廣傳聞一葦過。胡危命在破竹中。秖殘鄴城不日得。獨任朔方無限功。京師皆騎汗血馬。廻紇餧肉蒲萄宫。已喜皇威清海岱。常思仙仗過崆峒。三年笛裏關山月。萬國兵前草木風。成王功大心轉小。郭相謀深古來少。司徒清鑒懸明鏡。尚書氣與秋天杳。二三豪俊為時出。整頓乾坤濟時了。東走無復憶鱸魚。南飛覺有安巢鳥。青春復隨冠冕入。紫禁正耐煙花繞。鶴駕通霄鳳輦備。鷄鳴問寢龍樓曉。攀龍附鳳世莫當。天下盡化為侯王。汝等豈知䝉帝力。時來不得誇身強。關中既留蕭丞相。幕下復用張子房。張公一生江海客。身長九尺鬚眉蒼。徵起適遇風雲會。扶顛始知籌策良。青袍白馬更何有。後漢今周喜再昌。寸地尺天皆入貢。奇祥異瑞爭來送。不知何國致白環。復道諸山得銀甕。隱士休歌紫芝曲。詞人解撰清河頌。田家望望惜雨乾。布穀處處催春種。淇上健兒歸莫懶。城南思婦愁多夢。安得壯士挽天河。淨洗甲兵長不用。

1276 重題鄭氏東亭[在新安界]

華亭入翠微。秋日亂清輝。崩石欹山樹。清漣曳水衣。紫鱗衝岸躍。蒼隼護巢歸。向晚尋征路。殘雲傍馬飛。

1280 新安吏[收京後作。雖收兩京，賊猶充斥]

客行新安道。喧呼聞點兵。借問新安吏。縣小更無丁。府帖昨夜下。次選中男行。中男絶短小。何以守王城。肥男有母送。瘦男獨伶俜。白水暮東流。青山猶哭聲。莫自使眼枯。收汝淚縱橫。眼枯即見骨。天地終無情。我軍取相州。日夕望其平。豈意賊難料。歸軍星散營。就粮近故壘。練卒依舊京。掘壕不到水。牧馬役亦輕。況乃王師順。撫養甚分明。送行勿泣血。僕射如父兄[郭子儀也]。

1288 石壕吏

暮投石壕村。有吏夜捉人。老翁踰牆走。老婦出門看。吏呼一何怒。婦啼一何苦。聽婦前致詞。三男鄴城戍。一男附書至。二男新戰死。存者且偷生。死者長已矣。室中更無人。惟有乳下孫。有孫母未去。出入無完裙。老嫗力雖衰。請從吏夜歸。急應河陽役。猶得備晨炊。夜久語聲絶。如聞泣幽咽。天明登前途。獨與老翁别。

1294 潼關吏

士卒何草草。築城潼關道。大城鐵不如。小城萬丈餘。借問潼關吏。修關還備胡。要我下馬行。為我指山隅。連雲列戰格。飛鳥不能踰。胡來但自守。豈復憂西都。丈人視要處。窄狹容單車。艱難奮長戟。千古用一夫。哀哉桃林戰。百萬化為魚。請囑防關將。慎勿學哥舒。

1299 新婚别

兔絲附蓬麻。引蔓故不長。嫁女與征夫。不如弃路傍。結髮為妻子。席不煖君牀。暮婚晨告别。無乃太怱忙。君行雖不遠。守邊赴河陽。妾身未分明。何以拜姑嫜。父母養我時。日夜令我藏。生女有所歸。鷄狗亦得將。君今往死地。沈痛迫中腸。誓欲隨君去。形勢反蒼黄。勿為新婚念。努力事戎行。婦人在軍中。兵氣恐不揚。自嗟貧家女。久致羅襦裳。羅襦不復施。對君洗紅妝。仰視百鳥飛。大小必雙翔。人事多錯迕。與君永相望。

1308 垂老别

四郊未寧静。垂老不得安。子孫陣亡盡。焉用身獨完。投杖出門去。同行為辛酸。幸有牙齒存。所悲骨髓乾。男兒既介胄。長揖别上官。老妻臥路啼。歲暮衣裳單。孰知是死别。且復傷其寒。此去必不歸。還聞勸加餐。土門壁甚堅。杏園度亦難。勢異鄴城下。縱死時猶寬。人生有離合。豈擇衰老端。憶昔少壯日。遲廻竟長歎。萬國盡征戍。烽火被岡巒。積屍草木腥。流血川原丹。何鄉為樂土。安敢尚盤桓。弃絶蓬室居。塌然摧肺肝。

1316 無家别

寂寞天寶後。園廬但蒿黎。我里百餘家。世亂各東西。存者無消息。死者為塵泥。賤子因陣敗。歸來尋舊蹊。久行見空巷。日瘦氣慘悽。但對狐與狸。豎毛怒我啼。四隣何所有。一二老寡妻。宿鳥戀本枝。安辭且窮棲。方春獨荷鋤。日暮還灌畦。縣吏知我至。召令習鼓鞞。雖從本州役。內顧無所携。近行止一身。遠去終轉迷。家鄉既盪盡。遠近理亦齊。永痛長病母。五年委溝谿。生我不得力。終身兩酸嘶。人生無家别。何以為蒸黎。

1324 贈衛八處士

人生不相見。動如參與商。今夕復何夕。共此燈燭光。少壯能幾時。鬢髮各已蒼。訪舊半為鬼。驚呼熱中腸。焉知二十載。重上君子堂。昔别君未㛰。兒女忽成行。怡然敬父執。問我來何方。問答乃未已。兒女羅酒漿。夜雨剪春韭。新炊閒黃粱。主稱會面難。一舉累十觴。十觴亦不醉。感子故意長。明日隔山岳。世事兩茫茫。

1330 夏日歎

夏日出東北。陵天經中街。朱光徹厚地。鬱蒸何由開。上蒼久無雷。無乃號令乖。雨降不濡物。良田起黄埃。飛鳥苦熱死。池魚涸其泥。萬人尚流冗。舉目唯蒿萊。至今大河北。化作虎與豺。浩蕩想幽薊。王師安在哉。對食不能餐。我心殊未諧。眇然貞觀初。難與數子偕。

1334 夏夜歎

永日不可暮。炎蒸毒我腸。安得萬里風。飄颻吹我裳。昊天出華月。茂林延疎光。仲夏苦夜短。開軒納微涼。虚明見纎毫。羽蟲亦飛揚。物情無巨細。自適固其常。念彼荷戈士。窮年守邊疆。何由一洗濯。執熱互相望。竟夕擊刁斗。喧聲連萬方。青紫雖被體。不如早還鄉。北城悲笳發。鸛鶴號且翔。況復煩促倦。激烈思時康。

1338 立秋後題

日月不相饒。節叙昨夜隔。玄蟬無停號。秋燕已如客。平生獨往願。惆悵年半白。罷官亦由人。何事拘形役。

1340 遣興三首

下馬古戰場。四顧但茫然。風悲浮雲去。黃葉墜我前。朽骨穴螻蟻。又為蔓草纏。故老行歎息。今人尚開邊。漢虜互勝負。封疆不常全。安得廉頗將。三軍同晏眠。
高秋登寒山。南望馬邑州。降虜東擊胡。壯健盡不留。穹廬莽牢落。上有行雲愁。老弱哭道路。願聞甲兵休。鄴中事反覆。死人積如丘。諸將已茅土。載驅誰與謀。
豐年孰云遲。甘澤不在早。耕田秋雨足。禾黍已映道。春苗九月交。颜色同日老。勸汝衡門士。勿悲尚枯槁。時來展材力。先後無醜好。但訝鹿皮翁。忘機對芳草。

1349 佳人

絕代有佳人。幽居在空谷。自云良家子。零落依草木。關中昔喪敗。兄弟遭殺戮。官高何足論。不得收骨肉。世情惡衰歇。萬事隨轉燭。夫壻輕薄兒。新人美如玉。合昬尚知時。鴛鴦不獨宿。但見新人笑。那聞舊人哭。在山泉水清。出山泉水濁。侍婢賣珠廻。牽蘿補茅屋。摘花不插髮。采栢動盈掬。天寒翠袖薄。日暮倚脩竹。

1356 夢李白二首

死别已吞聲。生别常惻惻。江南瘴癘地。逐客無消息。故人入我夢。明我長相憶。恐非平生魂。路遠不可測。魂來楓林青。魂返關塞黑。今君在羅網。何以有羽翼。落月滿屋梁。猶疑照顔色。水深波浪闊。無使蛟龍得。
浮雲終日行。遊子久不至。三夜頻夢君。情親見君意。告歸常局促。苦道來不易。江湖多風波。舟楫恐失墜。出門搔白首。若負平生志。冠蓋滿京華。斯人獨顦顇。孰云網恢恢。將老身反累。千秋萬歲名。寂寞身後事。

1366 有懷台州鄭十八司户[虔]

天台隔三江。風浪無晨暮。鄭公縱得歸。老病不識路。昔如水上鷗。今如罝中兔。性命由他人。悲辛但狂顧。山鬼獨一脚。蝮虵長如樹。呼號旁孤城。歲月誰與度。從來禦魑魅。多為才名誤。夫子嵇阮流。更被時俗惡。海隅微小吏。眼暗髮垂素。黄帽映青袍。非供折𦝫具。平生一杯酒。見我故人遇。相望無所成。乾坤莽廻互。

1373 所思[得台州鄭司户虔消息]

鄭老身仍竄。台州信所傳。為農山澗曲。臥病海雲邊。世已疏儒素。人猶乞酒錢。徒勞望牛斗。無計斸龍泉。

1376 遣興五首

蟄龍三冬臥。老鶴萬里心。昔時賢俊人。未遇猶視今。嵇康不得死。孔明有知音。又如隴坻松。用捨在所尋。大哉霜雪幹。歲久為枯林。
昔者龐德公。未曾入州府。襄陽耆舊閒。處士節獨苦。豈無濟時策。終竟畏羅罟。林茂鳥有歸。水深魚知聚。舉家隱鹿門。劉表焉得取。
陶潛避俗翁。未必能達道。觀其著詩集。頗亦恨枯槁。達生豈是足。默識蓋不早。有子賢與愚。何其掛懷抱。
賀公雅吳語。在位常清狂。上疏乞骸骨。黃冠歸故鄉。爽氣不可致。斯人今則亡。山陰一茅宇。江海日淒涼。
吾憐孟浩然。裋褐即長夜。賦詩何必多。往往凌鮑謝。清江空舊魚。春雨餘甘蔗。每望東南雲。令人幾悲吒。

1390 遣興二首

天用莫如龍。有時繫扶桑。顿轡海徒涌。神人身更長。性命苟不存。英雄徒自強。吞聲勿復道。眞宰意茫茫。
地用莫如馬。無良復誰記。此日千里鳴。追風可君意。君看渥洼種。態與駑駘異。不雜蹄齧間。逍遥有能事。

1395 遣興五首

朔風飄胡鴈。慘澹帶砂礫。長林何蕭蕭。秋草萋更碧。北里富薰天。高樓夜吹笛。焉知南隣客。九月猶絺綌。
長陵銳頭兒。出獵待明發。騂弓金爪鏑。白馬蹴微雪。未知所馳逐。但見暮光滅。歸來懸兩狼。門户有旌節。
漆有用而割。膏以明自煎。蘭摧白露下。桂折秋風前。府中羅舊尹。沙道尚依然。赫赫蕭京兆。今為時所憐。
猛虎憑其威。往往遭急縛。雷吼徒咆哮。枝撐已在脚。忽看皮寢處。無復睛閃爍。人有甚於斯。足以勸元惡。
朝逢富家葬。前後皆輝光。共指親戚大。緦麻百夫行。送者各有死。不須羨其强。君看束縛去。亦得歸山岡。

1405 秦州雜詩二十首

滿目悲生事。因人作遠游。遲迴度隴怯。浩蕩及關愁。水落魚龍夜。山空鳥鼠秋。西征問烽火。心折此淹留。
秦州城北寺。勝跡隗囂宮。苔蘚山門古。丹青野殿空。月明垂葉露。雲逐渡溪風。清渭無情極。愁時獨向東。
州圖領同谷。驛道出流沙。降虜兼千帳。居人有萬家。馬驕珠汗落。胡舞白題斜。年少臨洮子。西來亦自誇。
鼓角緣邊郡。川原欲夜時。秋聽殷地發。風散入雲悲。抱葉寒蟬静。歸山獨鳥遲。萬方聲一概。吾道竟何之。
南使宜天馬。由來萬匹强。浮雲連陣没。秋草遍山長。聞說真龍種。仍殘老驌驦。哀鳴思戰鬬。迥立向蒼蒼。
城上胡笳奏。山邊漢節歸。防河赴滄海。奉詔發金微。士苦形骸黑。林踈鳥獸稀。那堪往來戍。恨解鄴城圍。
莽莽萬重山。孤城山谷間。無風雲出塞。不夜月臨關。屬國歸何晚。樓蘭斬未還。烟塵獨長望。衰颯正摧顏。
聞道尋源使。從天此路迴。牽牛去幾許。宛馬至今來。一望幽燕隔。何時郡國開。東征健兒盡。羌笛暮吹哀。
今日明人眼。臨池好驛亭。叢篁低地碧。高柳半天青。稠疊多幽事。喧呼閱使星。老夫如有此。不異在郊坰。
雲氣接崑崙。涔涔塞雨繁。羌童看渭水。使客向河源。烟火軍中幕。牛羊嶺上村。所居秋草淨。正閉小蓬門。
蕭蕭古塞冷。漠漠秋雲低。黃鵠翅垂雨。蒼鷹飢啄泥。薊門誰自北。漢將獨征西。不意書生耳。臨衰厭鼓鞞。
山頭南郭寺。水號北流泉。老樹空庭得。清渠一邑傳。秋花危石底。晚景臥鍾邊。俯仰悲身世。溪風為颯然。
傳道東柯谷。深藏數十家。對門藤蓋瓦。映竹水穿沙。瘦地翻宜粟。陽坡可種瓜。船人近相報。但恐失桃花。
萬古仇池穴。潛通小有天。神魚人不見。福地語真傳。近接西南境。長懷十九泉。何時一茅屋。送老白雲邊。
未暇泛滄海。悠悠兵馬間。塞門風落木。客舍雨連山。阮籍行多興。龐公隱不還。東柯遂踈懶。休鑷鬢毛班。
東柯好崖谷。不與衆峯群。落日邀雙鳥。晴天卷片雲。野人矜險絕。水竹會平分。採藥吾將老。兒童未遣聞。
邊秋陰易夕。不復辨晨光。簷雨亂淋幔。山雲低度牆。鸕鷀窺淺井。蚯蚓不[《勘誤》改爲上]深堂。車馬何蕭索。門前百草長。
地僻秋將盡。山高客未歸。塞雲多斷續。邊日少光輝。警急烽常報。傳聞檄屢飛。西戎外甥國。何得迕天威。
鳳林戈未息。魚海路常難。候火雲峯峻。懸軍幕井乾。風連西極動。月過北庭寒。故老思飛將。何時議築壇。
唐堯真自聖。野老復何知。曬藥能無婦。應門幸有兒。藏書聞禹穴。讀記憶仇池。為報鴛行舊。鷦鷯在一枝。

1471 月夜憶舍弟

戍鼓斷人行。邊秋一雁聲。露從今夜白。月是故鄉明。有弟皆分散。無家問死生。寄書長不達。況乃未休兵。

1475 天末懷李白

涼風起天末。君子意如何。鴻雁幾時到。江湖秋水多。文章憎命達。魑魅喜人過。應共冤魂語。投詩贈汨羅。

1481 赤谷西崦人家

躋險不自喧。出郊已清目。溪廻日氣暖。逕轉山田熟。鳥雀依茅茨。藩籬帶松菊。如行武陵暮。欲問桃花宿。

1484 宿贊公房[京中大雲寺主謫此安置]

杖錫何來此。秋風已颯然。雨荒深院菊。霜倒半池蓮。放逐寧違性。虚空不離禪。相逢成夜宿。隴月向人圓。

1488 西枝村尋置草堂地，夜宿贊公土室二首

出郭眄細岑。披榛得微路。溪行一流水。曲折方屢渡。贊公湯休徒。好静心跡素。昨枉霞上作。盛論巖中趣。怡然共携手。恣意同遠步。捫蘿澁先登。陟巘眩反顧。要求陽岡暖。苦涉陰嶺冱。惆悵老大藤。沈吟屈蟠樹。卜居意未展。杖策廻且暮。曾巔餘落日。草蔓已多露。
天寒鳥已歸。月出山更靜。土室延白光。松門耿踈影。躋攀倦日短。語樂寄夜永。明燃林中薪。暗汲石底井。大師京國舊。德業天機秉。從來支許遊。興趣江湖逈。數奇謫關塞。道廣存箕潁。何知戎馬閒。復接塵事屏。幽尋豈一路。遠色有諸嶺。晨光稍曚曨。更越西南頂。

1498 寄贊上人

一昨陪錫杖。卜鄰南山幽。年侵腰脚衰。未便陰崖秋。重岡北面起。竟日陽光留。茅屋買兼土。斯焉心所求。近聞西枝西。有谷杉漆稠。亭午頗和暖。石田又足收。當期塞雨乾。宿昔齒疾瘳。徘徊虎穴上。面勢龍泓頭。柴荊具茶茗。逕路通林丘。與子成二老。來往亦風流。

1503 太平寺泉眼

招提憑高岡。踈散連草莽。出泉枯柳根。汲引歲月古。石間見海眼。天畔縈水府。廣深尺丈間。宴息敢輕侮。青白二小蛇。幽姿可時覩。如絲氣或上。爛漫爲雲雨。山頭到山下。鑿井不盡土。取供十方僧。香美勝牛乳。北風起寒文。弱藻舒翠縷。明涵客衣淨。細蕩林影趣。何當宅下流。餘潤通藥圃。三春濕黃精。一食生毛羽。

1508 東樓

萬里流沙道。西征過此門。但添新戰骨。不返舊征魂。樓角凌風迥。城陰帶水昏。傳聲看驛使。送節向河源。

1511 雨晴

天際秋雲薄。從西萬里風。今朝好晴景。久雨不妨農。塞柳行踈翠。山梨結小紅。胡笳樓上發。一雁入高空。

1514 寓目

一縣蒲萄熟。秋山苜蓿多。關雲常帶雨。塞水不成河。羌女輕烽燧。胡兒掣駱駝。自傷遲暮眼。喪亂飽經過。

1517 山寺

野寺殘僧少。山園細路高。麝香眠石竹。鸚鵡啄金桃。亂石通人過。懸崖置屋牢。上方重閣晚。百里見秋毫。

1521 即事

聞道花門破。和親事却非。人憐漢公主。生得渡河歸。秋思拋雲髻。腰支賸寶衣。羣凶猶索戰。迴首意多違。

1524 遣懷

愁眼看霜露。寒城菊自花。天風隨斷柳。客淚墮清笳。水淨樓陰直。山昬塞日斜。夜來歸鳥盡。啼殺後棲鴉。

1527 天河

常時任顯晦。秋至輒分明。縱被微雲掩。終能永夜清。含星動雙闕。伴月照邊城。牛女年年渡。何曾風浪生。

1532 初月

光細弦欲上。影斜輪未安。微升古塞外。已隱暮雲端。河漢不改色。關山空自寒。庭前有白露。暗滿菊花團。

1536 擣衣

亦知戍不返。秋至拭清砧。已近苦寒月。況經長别心。寧辭擣熨倦。一寄塞垣深。用盡閨中力。君聽空外音。

1540 歸燕

不獨避霜雪。其如儔侣稀。四時無失序。八月自知歸。春色豈相訪。衆雛還識機。故巢儻未毀。會傍主人飛。

1543 促織

促織甚微細。哀音何動人。草根吟不穩。牀下夜相親。久客得無淚。故妻難及晨。悲絲與急管。感激異天真。

1546 螢火

幸因腐草出。敢近太陽飛。未足臨書卷。時能點客衣。隨風隔幔小。帶雨傍林微。十月清霜重。飄零何處歸。

1551 蒹葭

摧折不自守。秋風吹若何。暫時花戴雪。幾處葉沉波。體弱春風早。叢長夜露多。江湖後摇落。亦恐歲蹉跎。

1555 苦竹

青冥亦自守。軟弱強扶持。味苦夏蟲避。叢卑春鳥疑。軒墀曾不重。剪伐欲無辭。幸近幽人屋。霜根結在兹。

1559 除架

束薪已零落。瓠葉轉蕭踈。幸結白花了。寧辭青蔓除。秋蟲聲不去。暮雀意何如。寒事今牢落。人生亦有初。

1563 廢畦

秋蔬擁霜露。豈敢惜凋殘。暮景數枝葉。天風吹汝寒。緑霑泥滓盡。香與歲時闌。生意春如昨。悲君白玉盤。

1565 夕烽

夕烽來不近。每日報平安。塞上傳光小。雲邊落點殘。照秦通警急。過隴自艱難。聞道蓬萊殿。千門立馬看。

1568 秋笛

清商欲盡奏。奏苦血霑衣。他日傷心極。征人白骨歸。相逢恐恨過。故作發聲微。不見秋雲動。悲風稍稍飛。

1571 空囊

翠栢苦猶食。晨霞高可餐。世人共﻿鹵莽。吾道屬艱難。不爨井晨凍。無衣床夜寒。囊空恐羞澀。留得一錢看。

1575 病馬

乘爾亦已久。天寒關塞深。塵中老盡力。歲晚病傷心。毛骨豈殊衆。馴良猶至今。物微意不淺。感動一沉吟。

1577 蕃劍

致此自僻遠。又非珠玉裝。如何有奇怪。每夜吐光芒。虎氣必騰趠。龍身寧久藏。風塵苦未息。持汝奉明王。

1580 銅瓶

亂後碧井廢。時清瑤殿深。銅甁未失水。百丈有哀音。側想美人意。應悲寒甃沉。蛟龍半缺落。猶得折黄金。

1584 日暮

日落風亦起。城頭烏尾訛。黄雲高未動。白水已揚波。羌婦語還笑。胡兒行且歌。將軍别換馬。夜出擁雕戈。

1586 野望

清秋望不極。迢遞起曾陰。遠水兼天淨。孤城隱霧深。葉稀風更落。山迥日初沉。獨鶴歸何晚。昬鴉已滿林。

1590 送遠

帶甲滿天地。胡為君遠行。親朋盡一哭。鞍馬去孤城。草木歲月晚。關河霜雪清。别離已昨日。因見古人情。

1594 送人從軍

弱水應無地。陽關已近天。今君度沙磧。累月斷人煙。好武寧論命。封侯不計年。馬寒防失道。雪没錦鞍韉。

1597 示姪佐[佐草堂在東柯谷]

多病秋風落。君來慰眼前。自聞茅屋趣。只想竹林眠。滿谷山雲起。侵籬澗水懸。嗣宗諸子姪。早覺仲容賢。

1600 佐還山後寄三首

山晚浮雲合。歸時恐路迷。澗寒人欲到。村黑鳥應栖。野客茅茨小。田家樹木低。舊諳踈懶叔。須汝故相携。
白露黃粱熟。分張素有期。已應舂得細。頗覺寄來遲。味豈同金菊。香宜配绿[《勘誤》改爲綠]葵。老人他日爱[《勘誤》改爲愛]。正想滑流匙。
幾道泉澆圃。交橫落慢坡。葳蕤秋葉少。隱映野雲多。隔沼連香芰。通林帶女蘿。甚聞霜薤白。重惠意如何。

1607 從人覓小胡孫許寄

人説南州路。山猨樹樹懸。舉家聞若駭。童稚捧應癲。預哂愁胡面。初調見馬鞭。許求聰慧者。為寄小如拳。

1610 貽阮隱居[昉]

陈留风俗衰。人物世不數。塞上得阮生。逈繼先父祖。貧知靜者性。自益毛髮古。車馬入鄰家。蓬蒿翳環堵。清詩近道要。識子用心苦。尋我草徑微。褰裳踏寒雨。更議居遠村。避喧甘猛虎。足明箕潁客。榮貴如糞土。

1614 秋日阮隱居致薤三十束

隱者柴門內。畦蔬繞舍秋。盈筐承露薤。不待致書求。束比青芻色。圓齊玉筯頭。衰年關鬲冷。味煖併無憂。

1616 秦州見勅目，薛三璩授司議郎，畢四曜除監察，與二子有故，遠喜遷官，兼述索居，凡三十韻

大雅何寥闊。斯人尚典刑。交期余潦倒。材力爾精靈。二子昇同日。諸生困一經。文章開窔奧。遷擢潤朝廷。舊好何由展。新詩更憶聽。別來頭併白。相見眼終青。伊昔貧皆甚。同憂歲不寧。栖遑分半菽。浩蕩逐流萍[劍名]。俗態猶猜忌。祅氛忽杳冥。獨慙投漢閣。俱議哭秦庭。遠蜀祗無補。囚梁亦固扃。華夷相混合。宇宙一羶腥。帝力收三統。天威總四溟。舊都俄望幸。清廟肅惟馨。雜種雖高壘。長驅甚建瓴。焚香淑景殿。漲水望雲亭。法駕初還日。羣公若會星。宫臣仍點染。柱史正零丁。官忝趨栖鳳。朝回歎聚螢。喚人看騕褭。不嫁惜娉婷。掘劍知埋獄。提刀見發硎。侏儒應共飽。漁父忌偏醒。旅泊窮清渭。長吟望濁涇。羽書還似急。烽火未全停。師老資殘寇。戎生及近坰。忠臣辭憤激。烈士涕飄零。上將盈邊鄙。元勳溢鼎銘。仰思調玉燭。誰定握青萍[劍名]。隴俗輕鸚鵡。原情類鶺鴒。秋風動關塞。高臥想儀形。

1629 寄彭州高三十五使君適、虢州岑二十七長史參三十韻[時患瘧疾]

故人何寂寞。今我獨淒涼。老去才難盡。秋來興甚長。物情尤可見。辭客未能忘。海內知名士。雲端各異方。高岑殊緩步。沈鮑得同行。意愜關飛動。篇終接混茫。舉天悲富駱。近代惜盧王。似爾官仍貴。前賢命可傷。諸侯非棄擲。半刺已翱翔。詩好幾時見。書成無信將。男兒行處是。客子鬬身強。羈旅推賢聖。沉綿抵咎殃。三年猶瘧疾。一鬼不銷亡。隔日搜脂髓。增寒抱雪霜。徒然潛隙地。有靦屢鮮粧。何太龍鍾極。于今出處妨。無錢居帝里。盡室在邊疆。劉表雖遺恨。龐公至死藏。心微傍魚鳥。肉瘦怯豺狼。隴草蕭蕭白。洮雲片片黄。彭門劍閣外。虢略鼎湖傍。荊玉簪頭冷。巴牋染翰光。烏麻蒸續曬。丹橘露應嘗。豈異神仙宅。俱兼山水鄉。竹齋燒藥竈。花嶼讀書床。更得清新否。遥知對屬忙。舊官寧改漢。淳俗本歸唐。濟世宜公等。安貧亦士常。蚩尤終戮辱。胡羯漫猖狂。會待妖氛靜。論文暫裹糧。

1642 寄岳州賈司馬六丈、巴州嚴八使君兩閣老五十韻

衡岳啼猿裏。巴州鳥道邊。故人俱不利。謫宦兩悠然。開闢乾坤正。榮枯雨露偏。長沙才子遠。釣瀨客星懸。憶昨趨行殿。殷憂捧御筵。討胡愁李廣。奉使待張騫。無復雲臺仗。虚修水戰船。蒼茫城七十。流落劍三千。畫角吹秦晉。旄頭俯澗瀍。小儒輕董卓。有識笑苻堅。浪作禽填海。那將血射天。萬方思助順。一鼓氣無前。陰散陳倉北。晴熏太白巔。亂麻屍積衛。破竹勢臨燕。法駕還雙闕。王師下八川。此時霑奉引。佳氣拂周旋。貔虎開金甲。麒麟受玉鞭。侍臣諳入仗。厩馬解登仙。花動朱樓雪。城凝碧樹煙。衣冠心慘愴。故老淚潺湲。哭廟悲風急。朝正霽景鮮。月分梁漢米。春得水衡錢。內蘂繁於纈。宮莎軟勝綿。恩榮同拜手。出入最隨肩。晚著華堂醉。寒重繡被眠。轡齊兼秉燭。書枉滿懷牋。每覺昇元輔。深期列大賢。秉鈞方咫尺。鎩翮再聯翩。禁掖朋從改。微班性命全。青蒲甘受戮。白髮竟誰憐。弟子貧原憲。諸生老伏虔。師資謙未達。鄉黨敬何先。舊好腸堪斷。新愁眼欲穿。翠乾危棧竹。紅膩小湖蓮。賈筆論孤憤。嚴詩賦幾篇。定知深意苦。莫使衆人傳。貝錦無停織。朱絲有斷絃。浦鷗防碎首。霜鶻不空拳。地僻昬炎瘴。山稠隘石泉。且將棋度日。應用酒爲年。典郡終微眇。治中實棄捐。安排求傲吏。比興展歸田。去去才難得。蒼蒼理又玄。古人稱逝矣。吾道卜終焉。隴外翻投跡。漁陽復控弦。笑爲妻子累。甘與歲時遷。親故行稀少。兵戈動接聯。他鄉饒夢寐。失侣自迍邅。多病加淹泊。長吟阻靜便。如公盡雄俊。志在必騰鶱。

1666 寄張十二山人彪三十韻

獨卧嵩陽客。三違潁水春。艱難隨老母。慘澹向時人。謝氏尋山屐。陶公漉酒巾。群兇彌宇宙。此物在風塵。歷下辭姜被。關西得孟鄰。早通交契密。晚接道流新。靜者心多妙。先生藝絶倫。草書何太古。詩興不無神。曹植休前輩。張芝更後身。數篇吟可老。一字買堪貧。將恐曾防寇。深潛託所親。寧聞倚門夕。盡力潔餐晨。踈懶爲名誤。驅馳喪我真。索居猶寂寞。相遇益愁辛。流轉依邊徼。逢迎念席珍。時來故舊少。亂後别離頻。世祖修高廟。文公賞從臣。商山猶入楚。源水不離秦。存想青龍祕。騎行白鹿馴。耕巖非谷口。結草即河濱。肘後符應驗。囊中藥未陳。旅懷殊不愜。良覿渺無因。自古皆悲恨。浮生有屈伸。此邦今尚武。何處且依仁。鼓角凌天籟。關山信月輪。官場羅鎮磧。賊火近洮岷。蕭瑟論兵地。蒼茫鬬將辰。大軍多處所。餘孽尚紛綸。高興知籠鳥。斯文起獲麟。窮秋正摇落。回首望松筠。

1681 寄李十二白二十韻[會稽賀知章一見白號為天上謫仙人]

昔年有狂客。號爾謫仙人。筆落驚風雨。詩成泣鬼神。聲名從此大。汩没一朝伸。文彩承殊渥。流傳必絶倫。龍舟移棹晚。獸錦奪袍新。白日來深殿。青雲滿後塵。乞歸優詔許。遇我宿心親。未負幽棲志。兼全寵辱身。劇談憐野逸。嗜酒見天真。醉舞梁園夜。行歌泗水春。才高心不展。道屈善無鄰。處士禰衡俊。諸生原憲貧。稻粱求未足。薏苡謗何頻。五嶺炎蒸地。三危放逐臣。幾年遭鵩鳥。獨泣向麒麟。蘇武先還漢。黄公豈事秦。楚筵辭醴日。梁獄上書辰。已用當時法。誰將此義陳。老吟秋月下。病起暮江濱。莫怪恩波隔。乘槎與問津。

1694 別贊上人

百川日東流。客去亦不息。我生苦漂蕩。何時有終極。贊公釋門老。放逐來上國。還爲世塵嬰。頗帶憔悴色。楊枝晨在手。豆子兩已熟。是身如浮雲。安可限南北。異縣逢舊友。初欣寫胸臆。天長關塞寒。歲暮飢凍逼。野風吹征衣。欲别向曛黑。馬嘶思故櫪。歸鳥盡斂翼。古來聚散地。宿昔長荊棘。相看俱衰年。出處各努力。

1699 發秦州[乾元二年，自秦州赴同谷縣紀行十二首]

我衰更嬾拙。生事不自謀。無食問樂土。無衣思南州。漢源十月交。天氣如涼秋。草木未黃落。況聞山水幽。栗亭名更嘉。下有良田疇。充腸多薯蕷。崖蜜亦易求。密竹復冬笋。清池可方舟。雖傷旅寓遠。庶遂平生遊。此邦俯要衝。實恐人事稠。應接非本性。登臨未銷憂。谿谷無異石。塞田始微收。豈復慰老夫。惘然難久留。日色隱孤戍。烏啼滿城頭。中宵驅車去。飲馬寒塘流。磊落星月高。蒼茫雲霧浮。大哉乾坤內。吾道長悠悠。

1707 赤谷

天寒霜雪繁。遊子有所之。豈但歲月暮。重來未有期。晨發赤谷亭。險艱方自兹。亂石無改轍。我車已載脂。山深苦多風。落日童稚飢。悄然村墟迥。煙火何由追。貧病轉零落。故鄉不可思。常恐死道路。永為高人嗤。

1711 鐡堂峽

山風吹遊子。縹緲乘險絕。硤形藏堂隍。壁色立積鐵。徑摩穹蒼蟠。石與厚地裂。修纖無垠竹。嵌空太始雪。威遲哀壑底。徒旅慘不悅。水寒長冰橫。我馬骨正折。生涯抵弧矢。盜賊殊未滅。飄蓬踰三年。回首肝肺熱。

1717 鹽井

﻿鹵中草木白。青者官鹽煙。官作既有程。煮鹽煙在川。汲井歲搰搰。出車日連連。自公斗三百。轉致斛六千。君子慎止足。小人苦喧闐。我何良歎嗟。物理固自然。

1722 寒硤

行邁日悄悄。山谷勢多端。雲門轉絕岸。積阻霾天寒。寒硤不可度。我實衣裳單。況當仲冬交。泝沿增波瀾。野人尋煙語。行子傍水餐。此生免荷殳。未敢辭路難。

1727 法鏡寺

身危適他州。勉強終勞苦。神傷山行深。愁破崖寺古。嬋娟碧鮮淨。蕭摵寒籜聚。回回山根水。冉冉松上雨。洩雲蒙清晨。初日翳復吐。朱甍半光炯。戶牖粲可數。拄策忘前期。出蘿已亭午。冥冥子規叫。微徑不復取。

1733 青陽峽

塞外苦猒山。南行道彌惡。岡巒相經亙。雲水氣參錯。林迥硤角來。天窄壁面削。溪西五里石。奮怒向我落。仰看日車側。俯恐坤軸弱。魑魅嘯有風。霜霰浩漠漠。昨憶踰隴坂。高秋視吳岳。東笑蓮花卑。北知崆峒薄。超然侔壯觀。已謂殷寥廓。突兀猶趂人。及兹歎冥寞。

1740 龍門鎮

細泉兼輕冰。沮洳棧道濕。不辭辛苦行。迫此短景急。石門雪雲隘。古鎮峰巒集。旌竿暮慘澹。風水白刃澀。胡馬屯成皋。防虞此何及。嗟爾遠戍人。山寒夜中泣。

1744 石龕

熊羆哮我東。虎豹號我西。我後鬼長嘯。我前狨又啼。天寒昏無日。山遠道路迷。驅車石龕下。仲冬見虹蜺。伐竹者誰子。悲歌上雲梯。爲官采美箭。五歲供梁齊。苦云直簳盡。無以充提攜。奈何漁陽騎。颯颯驚蒸黎。

1750 積草嶺

連峰積長陰。白日遞隱見。颼颼林響交。慘慘石狀變。山分積草嶺。路異明水縣。旅泊吾道窮。衰年歲時倦。卜居尚百里。休駕投諸彥。邑有佳主人。情如已會面。來書語絕妙。遠客驚深眷。食蕨不願餘。茅茨眼中見。

1755 泥功山

朝行青泥上。暮在青泥中。泥濘非一時。版築勞人功。不畏道途永。乃將汩沒同。白馬爲鐵驪。小兒成老翁。哀猿透卻墜。死鹿力所窮。寄語北來人。後來莫怱怱。

1759 鳳凰臺[山峻，不至高頂]

亭亭鳳凰臺。北對西康州。西伯今寂寞。鳳聲亦悠悠。山峻路絕蹤。石林氣高浮。安得萬丈梯。為君上上頭。恐有無母雛。飢寒日啾啾。我能剖心出。飲啄慰孤愁。心以當竹實。炯然忘外求。血以當醴泉。豈徒比清流。所重王者瑞。敢辭微命休。坐看綵翮長。舉意八極周。自天銜瑞圖。飛下十二樓。圖以奉至尊。鳳以垂鴻猷。再光中興業。一洗蒼生憂。深衷正為此。羣盜何淹留。

1770 乾元中寓居同谷縣作歌七首

有客有客字子美。白頭亂髮垂過耳。歲拾橡栗隨狙公。天寒日暮山谷裏。中原無書歸不得。手腳凍皴皮肉死。嗚呼一歌兮歌已哀。悲風為我從天來。
長鑱長鑱白木柄。我生託子以為命。黃精無苗山雪盛。短衣數挽不掩脛。此時與子空歸來。男呻女吟四壁靜。嗚呼二歌兮歌始放。鄰里為我色惆悵。
有弟有弟在遠方。三人各瘦何人強。生別展轉不相見。胡塵暗天道路長。東飛鴐鵝後鶖鶬。安得送我置汝傍。嗚呼三歌兮歌三發。汝歸何處收兄骨。
有妹有妹在鍾離。良人早歿諸孤癡。長淮浪高蛟龍怒。十年不見來何時。扁舟欲往箭滿眼。杳杳南國多旌旗。嗚呼四歌兮歌四奏。林猿為我啼清晝。
四山多風溪水急。寒雨颯颯枯樹濕。黃蒿古城雲不開。白狐跳梁黃狐立。我生胡為在窮谷。中夜起坐萬感集。嗚呼五歌兮歌正長。魂招不來歸故鄉。
南有龍兮在山湫。古木巃嵸枝相樛。木葉黃落龍正蟄。蝮虵東來水上游。我行怪此安敢出。拔劍欲斬且復休。嗚呼六歌兮歌思遲。溪壑為我廻春姿。
男兒生不成名身已老。三年飢走荒山道。長安卿相多少年。富貴應須致身早。山中儒生舊相識。但話宿昔傷懷抱。嗚呼七歌兮悄終曲。仰視皇天白日速。

1801 萬丈潭[同谷縣作]

青溪合冥莫。神物有顯晦。龍依積水蟠。窟壓萬丈內。跼步凌垠堮。側身下煙靄。前臨洪濤寬。卻立蒼石大。山危一徑盡。岸絕兩壁對。削成根虛無。倒影垂澹瀩。黑知灣澴底。清見光炯碎。孤雲到來深。飛鳥不在外。高蘿成帷幄。寒木疊旌斾。遠川曲通流。嵌竇潛洩瀨。造幽無人境。發興自我輩。告歸遺恨多。將老斯遊最。閉藏修鱗蟄。出入巨石礙。何事炎天過。快意風雨會。

1810 兩當縣吳十侍御江上宅

寒城朝煙澹。山谷落葉赤。陰風千里來。吹汝江上宅。鵾雞號枉渚。日色傍阡陌。借問持斧翁。幾年長沙客。哀哀失木狖。矯矯避弓翮。亦知故鄉樂。未敢思夙昔。昔在鳳翔都。共通金閨籍。天子猶蒙塵。東郊暗長戟。兵家忌間諜。此輩常接跡。臺中領舉劾。君必慎剖析。不忍殺無辜。所以分白黑。上官權許與。失意見遷斥。仲尼甘旅人。向子識損益。朝廷非不知。閉口休歎息。余時忝諍[從言争聲，統一碼缺]臣。丹陛實咫尺。相看受狼狽。至死難塞責。行邁心多違。出門無與適。於公負明義。惆悵頭更白。

1821 發同谷縣[乾元二年十二月一日，自隴右赴劒南紀行]

賢有不黔突。聖有不暖席。況我飢愚人。焉能尚安宅。始來兹山中。休駕喜地僻。奈何迫物累。一歲四行役。忡忡去絕境。杳杳更遠適。停驂龍潭雲。廻首白崖石。臨歧别數子。握手淚再滴。交情無舊深。窮老多慘慼。平生嬾拙意。偶値棲遁跡。去住與願違。仰慚林間翮。

1828 木皮嶺

首路栗亭西。尚想鳳皇村。季冬携童稚。辛苦赴蜀門。南登木皮嶺。艱險不易論。汗流被我體。祁寒為之暄。遠岫爭輔佐。千巗自崩奔。始知五岳外。別有他山尊。仰干塞大明。俯入裂厚坤。再聞虎豹鬬。屢跼風水昏。高有廢閣道。摧折如短轅。下有冬青林。石上走長根。西崖特秀發。煥若靈芝繁。潤聚金碧氣。清無沙土痕。憶觀崑崙圖。目擊玄圃存。對此欲何適。默傷垂老魂。

1835 白沙渡

畏途隨長江。渡口下絕岸。差池上舟楫。杳窕入雲漢。天寒荒野外。日暮中流半。我馬向北嘶。山猿飲相喚。水清石礧礧。沙白灘漫漫。迥然洗愁辛。多病一踈散。高壁抵嶔崟。洪濤越凌亂。臨風獨廻首。攬轡復三歎。

1840 水會渡

山行有常程。中夜尚未安。微月沒已久。崖傾路何難。大江動我前。洶若溟渤寬。篙師暗理楫。歌嘯輕波瀾。霜濃木石滑。風急手足寒。入舟已千憂。陟巘仍萬盤。廻眺積水外。始知眾星乾。遠遊令人瘦。衰疾慚加餐。

1846 飛仙閣

土門山行窄。微徑緣秋毫。棧雲闌干峻。梯石結構牢。萬壑欹踈林。積陰帶奔濤。寒日外淡泊。長風中怒號。歇鞍在地底。始覺所歷高。往來雜坐臥。人馬同疲勞。浮生有定分。飢飽豈可逃。歎息謂妻子。我何隨汝曹。

1853 五盤

五盤雖云險。山色佳有餘。仰凌棧道細。俯映江木踈。地僻無罟網。水清反多魚。好鳥不妄飛。野人半巢居。喜見淳朴俗。坦然心神舒。東郊尚格鬬。巨猾何時除。故鄉有弟妹。流落隨丘墟[從土虚聲，統一碼缺]。成都萬事好。豈若歸吾廬。

1857 龍門閣

清江下龍門。絕壁無尺土。長風駕高浪。浩浩自太古。危途中縈盤。仰望垂線縷。滑石欹誰鑿。浮梁裊相拄。目眩隕雜花。頭風吹過雨。百年不敢料。一墜那得取。飽聞經瞿塘。足見度大庾。終身歷艱險。恐懼從此數。

1863 石櫃閣

季冬日已長。山晚半天赤。蜀道多早花。江間饒奇石。石櫃曾波上。臨虛蕩高壁。清暉廻群鷗。暝色帶遠客。羈栖負幽意。感歎向絕跡。信甘孱懦嬰。不獨凍餒迫。優游謝康樂。放浪陶彭澤。吾衰未自由。謝爾性有適。

1868 桔柏渡

青冥寒江渡。駕竹為長橋。竿濕煙漠漠。江永風蕭蕭。連笮動嫋娜。征衣颯飄颻。急流鴇鷁散。絕岸黿鼉驕。西轅自兹異。東逝不可要。高通荊門路。闊會滄海潮。孤光隱顧眄。遊子悵寂寥。無以洗心胸。前登但山椒。

1873 劍門

惟天有設險。劍門天下壯。連山抱西南。石角皆北向。兩崖崇墉倚。刻畫城郭狀。一夫怒臨關。百萬未可傍。珠玉走中原。岷峨氣悽愴。三皇五帝前。雞犬各相放。後王尚柔遠。職貢道已喪。至今英雄人。高視見霸王。并吞與割據。極力不相讓。吾將罪眞宰。意欲鏟[從金産聲，統一碼缺]疊嶂。恐此復偶然。臨風默惆悵。

1885 鹿頭山

鹿頭何亭亭。是日慰飢渴。連山西南斷。俯見千里豁。遊子出京華。劍門不可越。及兹阻險盡。始喜原野闊。殊方昔三分。霸氣曾間發。天下今一家。雲端失雙闕。悠然想楊馬。繼起名硉兀。有文令人傷。何處埋爾骨。紆餘脂膏地。慘澹豪俠窟。杖鉞非老臣。宣風豈專達。冀公柱石姿。論道邦國活。斯人亦何幸。公鎮踰歲月[僕射裴冀公冕]。

1892 成都府

翳翳桑榆日。照我征衣裳。我行山川異。忽在天一方。但逢新人民。未卜見故鄉。大江東流去。遊子去日長。曾城填華屋。季冬樹木蒼。喧然名都會。吹簫間笙篁。信美無與適。側身望川梁。鳥雀夜各歸。中原杳茫茫。初月出不高。眾星尚爭光。自古有羈旅。我何苦哀傷。

1903 酬高使君相贈

古寺僧牢落。空房客寓居。故人供祿米。鄰舍與園蔬。雙樹容聽法。三車肯載書。草玄吾豈敢。賦或似相如。

1907 卜居

浣花溪水水西頭。主人為卜林塘幽。已知出郭少塵事。更有澄江銷客愁。無數蜻蜓齊上下。一雙鸂鶒對沉浮。東行萬里堪乘興。須向山陰上小舟。

1912 王十五司馬弟出郭相訪兼遺營茅屋貲

客裏何遷次。江邊正寂寥。肯來尋一老。愁破是今朝。憂我營茅棟。携錢過野橋。他鄉惟表弟。還往莫辭遙。

1915 蕭八明府實處覔桃栽

奉乞桃栽一百根。春前為送浣花村。河陽縣裏雖無數。濯錦江邊未滿園。

1917 從韋二明府續處覔綿竹

華軒藹藹他年到。綿竹亭亭出縣高。江上舍前無此物。幸分蒼翠拂波濤。

1919 憑何十一少府邕覔榿木栽

草堂塹西無樹林。非子誰復見幽心。飽聞榿木三年大。與致溪邊十畝陰。

1921 憑韋少府班覔松樹子

落落出群非櫸柳。青青不朽豈楊梅。欲存老蓋千年意。為覔霜根數寸栽。

1923 又於韋處乞大邑瓷盌

大邑燒瓷輕且堅。扣如哀玉錦城傳。君家白盌勝霜雪。急送茅齋也可憐。

1924 詣徐卿覔果栽

草堂少花今欲栽。不問綠李與黃梅。石笋街中却歸去。果園坊裏為求來。

1926 堂成

背郭堂成蔭白茅。緣江路熟俯青郊。榿林礙日吟風葉。籠竹和煙滴露梢。暫止飛烏將數子。頻來語燕定新巢。旁人錯比揚雄宅。懶墯無心作解嘲。

1930 蜀相

丞相祠堂何處尋。錦官城外柏森森。映堦碧草自春色。隔葉黃鸝空好音。三顧頻繁天下計。兩朝開濟老臣心。出師未捷身先死。長使英雄淚滿襟。

1940 梅雨

南京西浦道。四月熟黃梅。湛湛長江去。冥冥細雨來。茅茨踈易濕。雲霧密難開。竟日蛟龍喜。盤渦與岸迴。

1944 為農

錦里煙塵外。江村八九家。圓荷浮小葉。細麥落輕花。卜宅從兹老。為農去國賒。遠慚勾漏令。不得問丹砂。

1947 有客

幽棲地僻經過少。老病人扶再拜難。豈有文章驚海內。漫勞車馬駐江干。竟日淹留佳客坐。百年麤糲腐儒餐。不嫌野外無供給。乘興還來看藥欄。

1953 賓至

患氣經時久。臨江卜宅新。喧卑方避俗。踈快頗宜人。有客過茅宇。呼兒正葛巾。自鋤稀菜甲。小摘為情親。

1955 狂夫

萬里橋西一草堂。百花潭水即滄浪。風含翠篠娟娟靜。雨裛紅蕖冉冉香。厚禄故人書斷絕。恒飢稚子色淒涼。欲填溝壑唯踈放。自笑狂夫老更狂。

1962 田舍

田舍清江曲。柴門古道旁。草深迷市井。地僻嬾衣裳。櫸柳枝枝弱。枇杷樹樹香。鸕鷀西日照。曬翅滿魚梁。

1965 江村

清江一曲抱村流。長夏江村事事幽。自去自來堂上鷰。相親相近水中鷗。老妻畫紙為棋局。稚子敲針作釣鈎。多病所須唯藥物。微軀此外更何求。

1970 江漲

江漲柴門外。兒童報急流。下牀高數尺。倚杖沒中洲。細動迎風燕。輕搖逐浪鷗。漁人縈小楫。容易拔船頭。

1972 野老

野老籬前江岸迴。柴門不正逐江開。漁人網集澄潭下。賈客船隨返照來。長路關心悲劍閣。片雲何意旁琴臺。王師未報收東郡。城闕秋生畫角哀[南京同兩都，得云城闕也]。

1977 雲山

京洛雲山外。音書靜不來。神交作賦客。力盡望鄉臺[隋蜀王秀所築]。衰疾江邊臥。親朋日暮迴。白鷗元水宿。何事有餘哀。

1980 遣興

干戈猶未定。弟妹各何之。拭淚霑襟血。梳頭滿面絲。地卑荒野大。天遠暮江遲。衰疾那能久。應無見汝時。

1982 石笋行

君不見益州城西門。陌上石笋雙高蹲。古來相傳是海眼。苔蘚蝕盡波濤痕。雨多往往得瑟瑟。此事恍惚難明論。恐是昔時卿相墓。立石為表今仍存。惜哉俗態好蒙蔽。亦如小臣媚至尊。政化錯迕失大體。坐看傾危受厚恩。嗟爾石笋擅虛名。後來未識猶駿奔。安得壯士擲天外。使人不疑見本根。

1988 石犀行

君不見秦時蜀太守。刻石立作三犀牛。自古雖有厭勝法。天生江水向東流。蜀人矜誇一千載。泛溢不近張儀樓。今年灌口損戶口。此事或恐為神羞。終藉隄防出眾力。高擁木石當清秋。先王作法皆正道。詭怪何得參人謀。嗟爾三犀不經濟。缺訛只與長川逝。但見元氣常調和。自免洪濤恣凋瘵。安得壯士提天綱。再平水土犀奔茫[《後漢書》：戶口減如毛米]。

1994 杜鵑行

古時杜宇稱望帝。魂作杜鵑何微細。跳枝竄葉樹木中。搶佯瞥捩雌隨雄。毛衣慘黑貌憔悴。眾鳥安有相尊崇。隳形不敢栖華屋。短翮惟願巢深叢。穿皮啄朽觜欲禿。苦飢始得食一蟲。誰言養雛不自哺。此語亦足為愚蒙。聲音咽咽如有謂。號啼略與嬰兒同。口乾垂血轉迫促。似欲上訴於蒼穹。蜀人聞之皆起立。至今斅學傳遺風。廼知變化不可窮。豈知昔日居深宮。嬪嬙左右如花紅。

1998 題壁畫馬歌[韋偃畫]

韋侯别我有所適。知我憐君畫無敵。戲拈禿筆掃驊騮。欻見騏驎出東壁。一匹齕草一匹嘶。坐看千里當霜蹄。時危安得真致此。與人同生亦同死。

2001 戲題畫山水圖歌[王宰畫，宰丹青絕倫]

十日畫一水。五日畫一石。能事不受相促迫。王宰始肯留真跡。壯哉崑崙方壺圖。挂君高堂之素壁。巴陵洞庭日本東。赤岸水與銀河通。中有雲氣隨飛龍。舟人漁子入浦漵。山木盡亞洪濤風。尤工遠勢古莫比。咫尺應須論萬里。焉得并州快剪刀。剪取吳松半江水。

2008 戲爲雙松圖歌[韋偃]

天下幾人畫古松。畢宏已老韋偃少。絕筆長風起纖末。滿堂動色嗟神妙。兩株慘裂苔蘚皮。屈鐵交錯廻高枝。白摧朽骨龍虎死。黑入太陰雷雨垂。松根胡僧憩寂寞。厖眉皓首無住著。偏袒右肩露雙脚。葉裏松子僧前落。韋侯韋侯數相見。我有一匹好東絹。重之不減錦繡段。已令拂拭光凌亂。請公放筆為直幹。

2013 北鄰

明府豈辭滿。藏身方告勞。青錢買野竹。白幘岸江皐。愛酒晉山簡。能詩何水曹。時來訪老疾。步屧到蓬蒿。

2016 南鄰

錦里先生烏角巾。園收芋粟不全貧。慣看賓客兒童喜。得食階除鳥雀馴。秋水纔深四五尺。野航恰受兩三人。白沙翠竹江村暮。相對柴門月色新。

2023 因崔五侍御寄高彭州一絕

百年已過半。秋至轉飢寒。為問彭州牧。何時救急難。

2025 奉簡高三十五使君

當代論才子。如公復幾人。驊騮開道路。鷹隼出風塵。行色秋將晚。交情老更親。天涯喜相見。披豁對吾君。

2027 和裴迪登新津寺寄王侍郎[王時牧蜀]

何限倚山木。吟詩秋葉黃。蟬聲集古寺。鳥影度寒塘。風物悲遊子。登臨憶侍郎。老夫貪佛日。隨意宿僧房。

2031 泛溪

落景下高堂。進舟泛廻溪。誰謂築居小。未盡喬木西。遠郊信荒僻。秋色有餘凄。練練峰上雪。纖纖雲表霓。童戲左右岸。罟弋畢提携。翻倒荷芰亂。指揮逕路迷。得魚已割鱗。採藕不洗泥。人情逐鮮美。物賤事已睽。吾村靄暝姿。異捨雞亦棲。蕭條欲何適。出處庶可齊。衣上見新月。霜中登故畦。濁醪自初熟。東城多鼓鼙。

2036 出郭

霜露晚凄凄。高天逐望低。遠煙鹽井上。斜景雪峰西。故國猶兵馬。他鄉亦鼓鼙。江城今夜客。還與舊烏啼。

2040 恨別

洛城一别四千里。胡騎長驅五六年。草木變衰行劍外。兵戈阻絕老江邊。思家步月清宵立。憶弟看雲白日眠。聞道河陽近乘勝。司徒急為破幽燕。

2047 散愁二首

久客宜旋斾。興王未息戈。蜀星陰見少。江雨夜聞多。百萬傳深入。寰區望匪他。司徒下燕趙。收取舊山河。
聞道并州鎮。尚書[王思禮]訓士齊。幾時通薊北。當日報關西。戀闕丹心破。霑衣皓首啼。老魂招不得。歸路恐長迷。

2052 贈蜀僧閭丘師兄

大師銅梁秀。籍籍名家孫。嗚呼先博士。炳靈精氣奔。惟昔武皇后。臨軒御乾坤。多士盡儒冠。墨客藹雲屯。當時上紫殿。不獨卿相尊。世傳閭丘筆。峻極逾崑崙。鳳藏丹霄暮。龍去白水渾。青熒雪嶺東。碑碣舊製存。斯文散都邑。高價越璵璠。晚看作者意。妙絕與誰論。吾祖詩冠古。同年蒙主恩。豫章夾日月。歲久空深根。小子思踈闊。豈能達詞門。窮愁一揮淚。相遇即諸昆。我住錦官城。兄居祇樹園。地近慰旅愁。往來當丘樊。天涯歇滯雨。粳稻臥不翻。漂然薄遊倦。始與道旅敦。景晏步脩廊。而無車馬喧。夜闌接軟語。落月如金盆。漠漠世界黑。驅車爭奪繁。惟有摩尼珠。可照濁水源。

2061 建都十二韻

蒼生未蘇息。胡馬半乾坤。議在雲臺上。誰扶黃屋尊。建都分魏闕。下詔闢荊門。恐失東人望。其如西極存。時危當雪恥。計大豈輕論。雖倚三階正。終愁萬國翻。牽裾恨不死。漏網辱殊恩。永負漢庭哭。遙憐湘水魂。窮冬客江劍。隨事有田園。風斷青蒲節。霜埋翠竹根。衣冠空穰穰。關輔久昏昏。願枉長安日。光暉照北原。

2073 村夜

肅肅風色暮。江頭人不行。村舂雨外急。鄰火夜深明。胡羯何多難。樵漁寄此生。中原有兄弟。萬里正含情。

2076 寄楊五桂州譚[因州參軍段子之任]

五嶺皆炎熱。宜人獨桂林。梅花萬里外。雪片一冬深。聞此寬相憶。為邦復好音。江邊送孫楚。遠附白頭吟。

2080 和裴迪登蜀州東亭送客逢早梅見寄

東閣官梅動詩興。還如何遜在揚州[何遜集有《早梅》詩]。此時對雪遙相憶。送客逢春可自由。幸不折來傷歲暮。若為看去亂鄉愁。江邊一樹垂垂發。朝夕催人自白頭。

2093 西郊

時出碧雞坊。西郊向草堂。市橋官柳細。江路野梅香。傍架齊書帙。看題減藥囊。無人覺來往。疏懶意何長。

2100 奉酬李都督表丈早春作

力疾坐清曉。來時悲早春。轉添愁伴客。更覺老隨人。紅入桃花嫩。青歸柳葉新。望鄉應未已。四海尚風塵。

2106 題新津北橋樓[得郊字]

望極春城上。開筵近鳥巢。白花簷外朵。青柳檻前梢。池水觀為政。廚煙覺遠庖。西川供客眼。唯有此江郊。

2110 暮登四安寺鐘樓寄裴十[迪]

暮倚高樓對雪峰。僧來不語自鳴鐘。孤城返照紅將斂。近市浮煙翠且重。多病獨愁常闃寂。故人相見未從容。知君苦思緣詩瘦。大向交遊萬事慵。

2115 遊修覺寺[前遊]

野寺江天豁。山扉花竹幽。詩應有神助。吾得及春遊。徑石相縈帶。川雲自去留。禪枝宿眾鳥。漂轉暮歸愁。

2119 後遊

寺憶新遊處。橋憐再渡時。江山如有待。花柳更無私。野潤煙光薄。沙暄日色遲。客愁全為減。捨此復何之。

2125 春夜喜雨

好雨知時節。當春乃發生。隨風潛入夜。潤物細無聲。野徑雲俱黑。江船火獨明。曉看紅濕處。花重錦官城。

2131 客至[喜崔明府相遇]

舍南舍北皆春水。但見群鷗日日來。花徑不曾緣客掃。蓬門今始為君開。盤飱市遠無兼味。樽酒家貧只舊醅。肯與鄰翁相對飲。隔籬呼取盡餘杯。

2139 遣意二首

囀枝黄鳥近。泛渚白鷗輕。一逕野花落。孤村春水生。衰年催釀黍。細雨更移橙。漸喜交遊絕。幽居不用名。
簷影微微落。津流脉脉斜。野船明細火。宿雁聚圓沙。雲掩初弦月。香傳小樹花。鄰人有美酒。稚子夜能賒。

2148 漫成二首

野日荒荒白。春流泯泯清。渚蒲隨地有。村逕逐門成。只作披衣慣。常從漉酒生。眼邊無俗物。多病也身輕。
江皋已仲春。花下復清晨。仰面貪看鳥。迴頭錯應人。讀書難字過。對酒滿壺頻。近識峨眉老。知余懶是真[東山隱者，又作陳山]。

2161 春水生二絕

二月六夜春水生。門前小灘渾欲平。鸕鷀鸂鶒莫漫喜。吾與汝曹俱眼明。
一夜水高二尺強。數日不可更禁當。南市津頭有船賣。無錢即買繫籬傍。

2165 江上值水如海勢，聊短述

為人性僻耽佳句。語不驚人死不休。老去詩篇渾漫興。春來花鳥莫深愁。新添水檻供垂釣。故著浮槎替入舟。焉得思如陶謝手。令渠述作與同遊。

2177 水檻遣心二首

去郭軒楹敞。無村眺望賒。澄江平少岸。幽樹晚多花。細雨魚兒出。微風燕子斜。城中十萬戶。此地兩三家。蜀天常夜雨。江檻已朝晴。葉潤林塘密。衣乾枕席清。不堪祗老病。何得尚浮名。淺把涓涓酒。深憑送此生。

2183 春水

三月桃花浪。江流復舊痕。朝來沒沙尾。碧色動柴門。接縷垂芳餌。連筒灌小園。已添無數鳥。爭浴故相喧。

2186 江亭

坦腹江亭暖。長吟野望時。水流心不競。雲在意俱遲。寂寂春將晚。欣欣物自私。故林歸未得。排悶強裁詩。

2193 早起

春來常早起。幽事頗相關。帖石防隤岸。開林出遠山。一丘藏曲折。緩步有躋攀。童僕來城市。瓶中得酒還。

2198 落日

落日在簾鈎。溪邊春事幽。芳菲緣岸圃。樵爨倚灘舟。啅雀爭枝墜。飛蟲滿院遊。濁醪誰造汝。一酌散千憂。

2202 獨酌

步屧深林晚。開樽獨酌遲。仰蜂黏落絮。行蟻上枯梨。薄劣慚真隱。幽偏得自怡。本無軒冕意。不是傲當時。

2207 可惜

花飛有底急。老去願春遲。可惜歡娛地。都非少壯時。寬心應是酒。遣興莫過詩。此意陶潛解。吾生後汝期。

2211 徐步

整履步青蕪。荒庭日欲晡。芹泥隨燕觜。花蘂上蜂鬚。把酒從衣濕。吟詩信杖扶。敢論才見忌。實有醉如愚。

2215 寒食

寒食江村路。風花高下飛。汀煙輕冉冉。竹日凈暉暉。田父要皆去。鄰家鬧不違。地偏相識盡。雞犬亦忘歸。

2219 江畔獨步尋花七絕句

江上被花惱不徹。無處告訴只顛狂。走覓南鄰愛酒伴。經旬出飲獨空牀[斛斯融吾酒徒]。
稠花亂蕊畏江濱。行步欹危實怕春。詩酒尚堪驅使在。未須料理白頭人。
江深竹靜兩三家。多事紅花映白花。報答春光知有處。應須美酒送生涯。
東望少城花滿煙。百花高樓更可憐。誰能載酒開金盞。喚取佳人舞繡筵。
黄師塔前江水東。春光懶困倚微風。桃花一簇開無主。可愛深紅愛淺紅。
黄四娘家花滿蹊。千朵萬朵壓枝低。留連戲蝶時時舞。自在嬌鶯恰恰啼。
不是愛花即肯死。只恐花盡老相催。繁枝容易紛紛落。嫩葉商量細細開。

2232 絕句漫興九首

眼見客愁愁不醒。無賴春色到江亭。即遣花開深造次。便覺鶯語太丁寧。
手種桃李非無主。野老牆低還是家。恰似春風相欺得。夜來吹折數枝花。
熟知茅齋絕低小。江上燕子故來頻。銜泥點汙琴書內。更接飛蟲打著人。
二月已破三月來。漸老逢春能幾迴。莫思身外無窮事。且盡生前有限杯。
腸斷江春欲盡頭。杖藜徐步立芳洲。顛狂柳絮隨風去。輕薄桃花逐水流。
懶慢無堪不出村。呼兒日在掩柴門。蒼苔濁酒林中靜。碧水春風野外昬。
糝徑楊花鋪白氈。點溪荷葉疊青錢。筍根稚子無人見。沙上鳧雛旁母眠。
舍西柔桑葉可拈。江畔細麥復纖纖。人生幾何春已夏。不放香醪如蜜甜。
隔戶楊柳弱嫋嫋。恰似十五女兒腰。謂誰朝來不作意。狂風挽斷最長條。

2256 少年行二首

莫笑田家老瓦盆。自從盛酒長兒孫。傾銀注瓦驚人眼。共醉終同臥竹根。巢燕養雛渾去盡。江花結子已無多。黃衫年少來宜數。不見堂前東逝波。

2263 江漲

江發蠻夷漲。山添雨雪流。大聲吹地轉。高浪蹴天浮。魚鼈為人得。蛟龍不自謀。輕帆好去便。吾道付滄洲。

2266 石鏡

蜀王將此鏡。送死置空山。冥寞憐香骨。提攜近玉顏。眾妃無復歎。千騎亦虛還。獨有傷心石。埋輪月宇閒。

2270 琴臺

茂陵多病後。尚愛卓文君。酒肆人間世。琴臺日暮雲。野花留寶靨。蔓草見羅裙。歸鳳求皇意。寥寥不復聞。

2277 朝雨

涼氣曉蕭蕭。江雲亂眼飄。風鴛藏近渚。雨燕集深條。黄綺終辭漢。巢由不見堯。草堂樽酒在。幸得過清朝。

2281 晚晴

村晚驚風度。庭幽過雨霑。夕陽薰細草。江色映疏簾。書亂誰能帙。杯乾可自添。時聞有餘論。未怪老夫潛。

2286 高柟

柟樹色冥冥。江邊一蓋青。近根開藥圃。接葉製茅亭。落景陰猶合。微風韻可聽。尋常絕醉困。臥此片時醒。

2289 惡樹

獨遶虛齋徑。常持小斧柯。幽陰成頗雜。惡木剪還多。枸杞因吾有。雞栖奈汝何。方知不材者。生長漫婆娑。

2294 進艇

南京久客耕南畝。北望傷神坐北窻。晝引老妻乘小艇。晴看稚子浴清江。俱飛蛺蝶元相逐。並蒂芙蓉本自雙。茗飲蔗漿攜所有。瓷甖無謝玉為缸。

2300 一室

一室他鄉遠。空林暮景懸。正愁聞塞笛。獨立見江船。巴蜀來多病。荊蠻去幾年。應同王粲宅。留井峴山前。

2306 所思

苦憶荊州醉司馬[崔吏部漪]。謫官樽俎定常開。九江日落醒何處。一柱觀頭眠幾回。可憐懷抱向人盡。欲問平安無使來。故憑錦水將雙淚。好過瞿唐灩澦堆。

2311 聞斛斯六官未歸

故人南郡去。去索作碑錢。本賣文爲活。翻令室倒懸。荊扉深蔓草。土銼冷疏煙。老罷休無賴。歸來省醉眠[蜀人呼釜為銼]。

2318 送裴五赴東川

故人亦流落。高義動乾坤。何日通燕塞。相看老蜀門。東行應暫別。北望苦銷魂。凜凜悲秋意。非君誰與論。

2321 贈虞十五司馬

遠師虞秘監。今喜識玄孫。形象丹青逼。家聲器宇存。凄涼憐筆勢。浩蕩問詞源。爽氣金天豁。清談玉露繁。佇鳴南岳鳳。欲化北溟鯤。交態知浮俗。儒流不異門。過逢連客位。日夜倒芳樽。沙岸風吹葉。雲江月上軒。百年嗟已半。四座敢辭喧。書籍終相與。青山隔故園。

2326 徐卿二子歌

君不見徐卿二子生絕奇。感應吉夢相追隨。孔子釋氏親抱送。並是天上麒麟兒。大兒九齡色清澈。秋水爲神玉為骨。小兒五歲氣食牛。滿堂賓客皆回頭。吾知徐公百不憂。積善衮衮生公侯。丈夫生兒有如此二雛者。名位豈肯卑微休。

2329 戲作花卿歌

成都猛將有花卿。學語小兒知姓名。用如快鶻風火生。見賊惟多身始輕。綿州副使着柘黄。我卿掃除即日平。子璋髑髏血模糊。手提擲還崔大夫。李侯重有此節度。人道我卿絕世無。既稱絕世無。天子何不喚取守京都。

2335 贈花卿

錦城絲管日紛紛。半入江風半入雲。此曲祗應天上有。人間能得幾回聞。

2339 柟樹為風雨所拔歎

倚江柟樹草堂前。故老相傳二百年。誅茅卜居總為此。五月髣髴聞寒蟬。東南飄風動地至。江翻石走流雲氣。幹排雷雨猶力爭。根斷泉源豈天意。滄波老樹性所愛。浦上童童一青蓋。野客頻留懼雪霜。行人不過聽竽籟。虎倒龍顛委榛棘。淚痕血點垂胸臆。我有新詩何處吟。草堂自此無顏色。

2345 茅屋為秋風所破歌

八月秋高風怒號。卷我屋上三重茅。茅飛度江洒江郊。高者挂罥長林梢。下者飄轉沉塘坳。南村群童欺我老無力。忍能對面為盜賊。公然抱茅入竹去。唇焦口燥呼不得。歸來倚杖自歎息。俄頃風定雲墨色。秋天漠漠向昏黑。布衾多年冷似鐵。嬌兒惡臥踏裏裂。床床屋漏無乾處。雨腳如麻未斷絕。自經喪亂少睡眠。長夜沾濕何由徹。安得廣廈千萬間。大庇天下寒士俱歡顏。風雨不動安如山。嗚呼。何時眼前突兀見此屋。吾廬獨破受凍死亦足。

2353 百憂集行

憶年十五心尚孩。健如黃犢走復來。庭前八月梨棗熟。一日上樹能千廻。即今倏忽已五十。坐臥只多少行立。強將笑語供主人。悲見生涯百憂集。入門依舊四壁空。老妻睹我顏色同。癡兒未知父子禮。叫怒索飯啼門東。

2358 病栢

有栢生崇岡。童童狀車蓋。偃蹙龍虎姿。主當風雲會。神明依正直。故老多再拜。豈知千年根。中路顏色壞。出非不得地。蟠據亦高大。歲寒忽無憑。日夜柯葉改。丹鳳領九雛。哀鳴翔其外。鴟鴞志意滿。養子穿穴內。客從何鄉來。佇立久吁怪。靜求元精理。浩蕩難倚賴。

2364 病橘

群橘少生意。雖多亦奚為。惜哉結實小。酸澀如棠梨。剖之盡蠹蟲。采掇爽其宜。紛然不適口。豈止存其皮。蕭蕭半死葉。未忍别故枝。玄冬霜雪積。況乃廻風吹。嘗聞蓬萊殿。羅列瀟湘姿。此物歲不稔。玉食失光輝。寇盜尚憑陵。當君減膳時。汝病是天意。吾諗罪有司。憶昔南海使。奔騰獻荔支。百馬死山谷。到今耆舊悲。

2371 枯椶

蜀門多椶櫚。高者十八九。其皮割剥甚。雖眾亦易朽。徒布如雲葉。青黄歲寒後。交橫集斧斤。凋喪先蒲柳。傷時苦軍乏。一物官盡取。嗟爾江漢人。生成復何有。有同枯椶木。使我沉歎久。死者即已休。生者何自守。啾啾黄雀啅。側見寒蓬走。念爾形影乾。摧殘沒藜莠。

2377 枯柟

楩柟枯崢嶸。鄉黨皆莫記。不知幾百歲。慘慘無生意。上枝摩皇天。下根蟠厚地。巨圍雷霆坼。萬孔蟲蟻萃。凍雨落流膠。衝風奪佳氣。白鵠遂不來。天雞為愁思。猶含棟梁具。無復霄漢志。良工古昔少。識者出涕淚。種榆水中央。成長何容易。截承金露盤。裊裊不自畏。

2383 赴青城縣出成都寄陶、王二少尹

老耻妻孥笑。貧嗟出入勞。客情投異縣。詩態憶吾曹。東郭滄江合。西山白雪高。文章差底病。回首興滔滔。

2389 野望因過常少仙

野橋齊度馬。秋望轉悠哉。竹覆青城合。江從灌口來。入村樵徑引。嘗果栗皺開。落盡高天日。幽人未遣迴。

2393 丈人山

自為青城客。不唾青城地。為愛丈人山。丹梯近幽意。丈人祠西佳氣濃。緣雲擬住最高峰。掃除白髮黄精在。君看他時冰雪容。

2395 逢唐興劉主簿弟

分手開元末。連年絕尺書。江山且相見。戎馬未安居。劍外官人冷。關中驛騎疏。輕舟下吳會。主簿意何如。

2398 敬簡王明府

葉縣郎官宰。周南太史公。神仙才有數。流落意無窮。驥病思偏秣。鷹愁怕苦籠。看君用高義。恥與萬人同。

2402 重簡王明府

甲子西南異。冬來只薄寒。江雲何夜盡。蜀雨幾時乾。行李須相問。窮愁豈有寬。君聽鴻雁響。恐致稻粱難。

2405 寄杜位[位京中宅近西曲江，詩尾有述]

近聞寬法離新州。想見懷歸尚百憂。逐客雖皆萬里去。悲君已是十年流。干戈況復塵隨眼。鬢髮還應雪滿頭。玉壘題書心緒亂。何時更得曲江遊。

2410 送韓十四江東覲省

兵戈不見老萊衣。歎息人間萬事非。我已無家尋弟妹。君今何處訪庭闈。黃牛峽靜灘聲轉。白馬江寒樹影稀。此别還須各努力。故鄉猶恐未同歸。

2417 不見[近無李白消息]

不見李生久。佯狂真可哀。世人皆欲殺。吾意獨憐才。敏捷詩千首。飄零酒一杯。匡山讀書處。頭白好歸來。

2424 草堂即事

荒村建子月。獨樹老夫家。霧裏江船渡。風前逕竹斜。寒魚依密藻。宿鷺起圓沙。蜀酒禁愁得。無錢何處賒。

2429 徐九少尹見過

晚景孤村僻。行軍數騎來。交新徒有喜。禮厚媿無才。賞靜憐雲竹。忘歸步月臺。何當看花蘂。欲發照江梅。

2432 范二員外邈、吳十侍御郁特枉駕闕展待，聊寄此

蹔往比鄰去。空聞二妙歸。幽棲誠簡略。衰白已光暉。野外貧家遠。村中好客稀。論文或不媿。肯重款柴扉。

2435 王十七侍御掄許攜酒至草堂，奉寄此詩，便請邀高三十五使君同到

老夫臥穩朝慵起。白屋寒多暖始開。江鸛巧當幽徑浴。鄰雞還過短牆來。繡衣屢許攜家醞。皂蓋能忘折野梅。戲假霜威促山簡。須成一醉習池迴。

2442 王竟攜酒，高亦同過，共用寒字

臥疾荒郊遠。通行小徑難。故人能領客。攜酒重相看。自媿無鮭菜。空煩卸馬鞍。移時勸山簡。頭白恐風寒[高每云：「汝年幾？且不必小於我。」故此句戲之]。

2445 陪李七司馬皂江上觀造竹橋，即日成，往來之人免冬寒入水，聊題短作，簡李公二首

伐竹為橋結構同。褰裳不涉往來通。天寒白鶴歸華表。日落青龍見水中。顧我老非題柱客。知君才是濟川功。合歡卻笑千年事。驅石何時到海東。
把燭成橋夜。廻舟坐客時。天高雲去盡。江迥月來遲。衰謝多扶病。招邀屢有期。異方乘此興。樂罷不無悲。

2453 李司馬橋了，承高使君自成都回

向來江上手紛紛。三日成功事出群。已傳童子騎青竹。總擬橋東待使君。

2454 野望

西山白雪三奇戍。南浦清江萬里橋。海內風塵諸弟隔。天涯涕淚一身遙。唯將遲暮供多病。未有涓埃答聖朝。跨馬出郊時極目。不堪人事日蕭條。

2460 入奏行[贈西山監察使竇侍御]

竇侍御。驥之子。鳳之雛。年未三十忠義俱。骨鯁絕代無。炯如一段清冰出萬壑。置在迎風寒露之玉壺。蔗漿歸廚金碗凍。洗滌煩熱足以寧君軀。政用疏通合典則。戚聯豪貴耽文儒。兵革未息人未蘇。天子亦念西南隅。吐蕃憑陵氣頗麤。竇氏檢察應時須。運糧繩橋壯士喜。斬木火井窮猿呼。八州刺史思一戰。三城守邊卻可圖。此行入奏計未小。密奉聖旨恩宜殊。繡衣春當霄漢立。綵服日向庭闈趨。省郎京尹必俯拾。江花未落還成都。江花未落還成都。肯訪浣花老翁無。為君酤酒滿眼酤。與奴白飯馬青芻。

2472 廣州段功曹到，得楊五長史譚書，功曹卻歸，聊寄此詩

衛青開幕府。楊僕將樓船。漢節梅花外。春城海水邊。銅梁書遠及。珠浦使將旋。貧病他鄉老。煩君萬里傳。

2476 得廣州張判官叔卿書，使還，以詩代意

鄉關胡騎遠。宇宙蜀城偏。忽得炎州信。遙從月峽傳。雲深驃騎幕。夜隔孝廉船。卻寄雙愁眼。相思淚點懸。

2480 送段功曹歸廣州

南海春天外。功曹幾月程。峽雲籠樹小。湖日落船明。交趾丹砂重。韶州白葛輕。幸君因旅客。時寄錦官城。

2484 魏十四侍御就弊廬相別

有客騎驄馬。江邊問草堂。遠尋留藥價。惜别到文場。入幕旌旗動。歸軒錦繡香。時應念衰疾。書疏及滄浪。

2487 贈別何邕

生死論交地。何由見一人。悲君隨燕雀。薄宦走風塵。綿谷元通漢。沱江不向秦。五陵花滿眼。傳語故鄉春。

2493 贈別鄭鍊赴襄陽

戎馬交馳際。柴門老病身。把君詩過日。念此别驚神。地闊峨眉晚。天高峴首春。為於耆舊內。試覓姓龐人。

2497 重贈鄭絕句

鄭子將行罷使臣。囊無一物獻尊親。江山路遠羈離日。裘馬誰為感激人。

2501 戲爲六絶句

庚信文章老更成。凌雲健筆意縱橫。今人嗤點流傳賦。不覺前賢畏後生。
楊王盧駱當時體。輕薄爲文哂未休。爾曹身與名俱滅。不廢江河萬古流。
縱使盧王操翰墨。劣於漢魏近風騷。龍文虎脊皆君馭。歷塊過都見爾曹。
才力應難跨數公。凡今誰是出群雄。或看翡翠蘭苕上。未掣鯨魚碧海中。
不薄今人愛古人。清詞麗句必爲鄰。竊攀屈宋宜方駕。恐與齊梁作後塵。
未及前賢更勿疑。遞相祖述復先誰。別裁僞體親風雅。轉益多師是汝師。

2516 江頭五詠

丁香體柔弱。亂結枝猶墊。細葉帶浮毛。踈花披素豔。深栽小齋後。庶近幽人占。晚墮蘭麝中。休懷粉身念。
百草競春華。麗春應最勝。少須好顔色。多漫枝條剩。紛紛桃李枝。處處總能移。如何此貴重。却怕有人知。
梔子比衆木。人間誠未多。於身色有用。與道氣傷和。紅取風霜實。青看雨露柯。無情移得汝。貴在映江波。
故使籠寬織。須知動損毛。看雲莫悵望。失水任呼號。六翮曾經剪。孤飛卒未高。且無鷹隼慮。留滯莫辭勞。
花鴨無泥滓。階前每緩行。羽毛知獨立。黑白太分明。不覺群心妬。休牽衆眼驚。稻粱霑汝在。作意莫先鳴。

2527 畏人

早花隨處發。春鳥異方啼。萬里清江上。三年落日低。畏人成小築。褊性含幽栖。門徑從榛草。無心待馬蹄。

2530 屏跡三首

衰年甘屛迹。幽事供高臥。鳥下竹根行。龜開萍葉過。年荒酒價乏。日倂園蔬課。猶酌甘泉歌。歌長擊尊破。用拙存吾道。幽居近物情。桑麻深雨露。燕雀半生成。村鼓時時急。漁舟箇箇輕。杖藜從白首。心迹喜雙清。晚起家何事。無營地轉幽。竹光團野色。舍影漾江流。失學從兒懶。長貧任婦愁。百年渾得醉。一月不梳頭。

2537 少年行

馬上誰家白面郎。臨階下馬坐人牀。不通姓字麤豪甚。指點銀甁索酒嘗。

2539 絕句

江邊踏青罷。回首見旌旗。風起春城暮。高樓鼓角悲。

2541 卽事

百寶裝腰帶。眞珠絡臂韝。笑時花近眼。舞罷錦纏頭。

2542 奉酬嚴公寄題野亭之作

拾遺曾奏數行書。懶性從來水竹居。奉引濫騎沙苑馬。幽栖眞釣錦江魚。謝安不倦登臨費。阮籍焉知禮法疏。枉沐旌麾出城府。草茅無徑欲教鋤。

2548 嚴中丞枉駕見過[嚴自東川除西川勅令兩川都節制]

元戎小隊出郊坰。問柳尋花到野亭。川合東西瞻使節。地分南北任流萍。扁舟不獨如張翰。皀帽應兼似管寧。寂寞江天雲霧裏。何人道有少微星。

2552 遭田父泥飲美嚴中丞

步屧隨春風。村村自花柳。田翁逼社日。邀我嘗春酒。酒酣誇新尹。畜眼未見有。迴頭指大男。渠是弓弩手。名在飛騎籍。長番歲時久。前日放營農。辛苦救衰朽。差科死則已。誓不舉家走。今年大作社。拾遺能住否。叫婦開大甁。盆中爲吾取。感此氣揚揚。須知風化首。語多雖雜亂。說尹終在口。朝來偶然出。自卯將及酉。久客惜人情。如何拒鄰叟。高聲索果栗。欲起時被肘。指揮過無禮。未覺村野醜。月出遮我留。仍嗔問升斗。

2560 奉和嚴中丞西城晚眺十韻

汲黯匡君切。廉頗出將頻。直詞才不世。雄略動如神。政簡移風速。詩清立意新。層城臨暇景。絕域望餘春。旗尾蛟龍會。樓頭燕雀馴。地平江動蜀。天闊樹浮秦。帝念深分閫。軍須遠算緡。花羅封蛺蝶。瑞錦送麒麟。辭第輸高義。觀圖憶古人。征南多興緒。事業闇相親。

2565 中丞嚴公雨中垂寄見憶一絕，奉答二絕

雨映行宮辱贈詩。元戎肯赴野人期。江邊老病雖無力。強擬晴天理釣絲。何日雨晴雲出溪。白沙青石洗無泥。只須伐竹開荒徑。拄杖穿花聽馬嘶。

2568 謝嚴中丞送青城山道士乳酒一甁

山甁乳酒下青雲。氣味濃香幸見分。鳴鞭走送憐漁父。洗盞開嘗對馬軍。

2570 三絕句

楸樹馨香倚釣磯。斬新花蕊未應飛。不如醉裏風吹盡。可忍醒時雨打稀。門外鸕鷀去不來。沙頭忽見眼相猜。自今已後知人意。一日須來一百迴。無數春笋滿林生。柴門密掩斷人行。會須上番看成竹。客至從嗔不出迎。

2576 野人送朱櫻

西蜀櫻桃也自紅。野人相贈滿筠籠。數回細寫愁仍破。萬顆圓勻訝許同。憶昨賜霑門下省。退朝擎出大明宮。金盤玉筯無消息。此日嘗新任轉蓬。

﻿=====================================================

本頁內容以一 PHP 程式生成，幷於每次詩文內容有重要改動之後更新。
The contents of this page is generated by a PHP program
and is updated after major changes in the original texts.
All contents copyright 2022-2023 © 陳永明 Wing Ming Chan
