蕭滌非主編《杜甫全集校注》

0003 望嶽

岱宗夫如何。齊魯青未了。造化鍾神秀。陰陽割昏曉。盪胸生曾雲。決眥入歸鳥。會當凌絶頂。一覽衆山小。

0008 登兗州城樓

東郡趨庭日。南樓縱目初。浮雲連海岱。平野入青徐。孤嶂秦碑在。荒城魯殿餘。從來多古意。臨眺獨躊躇。

0013 題張氏隱居二首

春山無伴獨相求。伐木丁丁山更幽。澗道餘寒歷冰雪。石門斜日到林邱。不貪夜識金銀氣。遠害朝看麋鹿遊。乘興杳然迷出處。對君疑是泛虚舟。
之子時相見。邀人晚興留。霽潭鱣發發。春草鹿呦呦。杜酒偏勞勸。張梨不外求。前村山路險。歸醉每無愁。

﻿=====================================================

本頁內容以一 PHP 程式生成，幷於每次詩文內容有重要改動之後更新。
The contents of this page is generated by a PHP program
and is updated after major changes in the original texts.
All contents copyright 2022-2023 © 陳永明 Wing Ming Chan
