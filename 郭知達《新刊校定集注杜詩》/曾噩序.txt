讀書破萬卷。下筆如有神。此杜少陵作詩之根柢也。觀杜詩者。誠不可無注。然注杜詩者數十家。廼有牽合附會。頗失詩意。甚至竊借蘇坡名字以行。勇於欺誕。夸博求異。挾僞亂真。此杜詩之罪人也。惟蜀士趙次公為少陵忠臣。今蜀本引趙注最詳。好事者願得之。亦未易致，既得之。所恨紙惡字缺。臨卷太息。不滿人意。兹摹蜀本。刊于南海漕臺會士友。以正其脫誤。見者必當刮目增明矣。噫。少陵之詩。其偉壯。則如巨靈之擘太華。其精巧。則如花神之刻羣芳。其理詣深到。則詩、書、莊、騷之流裔也。及其詞源。傾倒如長江大河。順東而趨勢不可禦。必極其所至而後已。方是之時。豈復有意於搜尋故事。驅役百家諸子之言。以爲吾用耶。或者未免以注爲贅。雖然以詩名家。惟唐為盛。著錄傳後。固非一種。獨少陵巨編。至今數百年。鄉校家塾。齠總之童。琅琅成誦。殆與孝經、論語、孟子並行。況其遭時多難。瘦妻飢子。短褐不全。流離困苦。崎嶇堙厄。一飯一啜。猶不忘君。忠肝義膽。發為詞章。嫉邪憤世。比興深遠。讀者未能猝解。是故不可無注也。寶慶元年重九日義溪曾噩子肅謹序
