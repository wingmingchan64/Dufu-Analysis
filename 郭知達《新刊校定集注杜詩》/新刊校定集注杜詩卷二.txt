新刊校定集注杜詩卷二

送孔巢父謝病歸遊江東兼呈李白 0111 臺PDF1.138,中PDF2.119,四1068-26

【題解】
按《唐書》：孔巢父，冀州人，字弱翁，早勤文史，少與韓準、李白、張叔明、陶沔隱於徂萊山，時號竹溪六逸。永王璘赴江淮，聞其賢，以從事辟之，巢父察其必敗，側身潛遁，由是知名。後爲潭州刺史、湖南觀察使。未行，會德宗幸奉天，遷給事中、御史大夫。興元元年，使李懷光於河中，巢父遇害。

【詩文】
巢父掉頭不肯住。東將入海隨煙霧[1]。詩卷長留天地間。釣竿欲拂珊瑚樹[一云三珠樹][2]。深山大澤龍虵遠。春寒野隂風景暮[一云花繁草青春日暮][3]。蓬萊織女回雲車。指點虚無是歸路[一作引歸路][4]。自是君身有仙骨。世人那得知其故[5]。惜君只欲苦死留。冨貴何如草頭露[6]。蔡侯靜者意有餘。清夜置酒臨前除[7]。罷琴惆悵月照席。幾歲寄我空中書[8]。南尋禹穴見李白。道甫問信今何如[9]。

【注釋】
[1]東將入海隨煙霧：不肯住，謂謝病歸江東也。《莊子·在宥》篇：鴻濛拊髀爵躍掉頭曰：吾弗知也。◯趙云：江文通擬詩：畫作秦王女，乘鸞入煙霧。
[2]釣竿欲拂珊瑚樹：《西都雜記》：積草池中有珊瑚樹，高一丈二尺，一本三柯。上有四百六十二條，是南越王趙佗所獻，號爲烽火樹，至夜光景常欲然。《世說》：王愷常以一珊瑚高二尺許，枝柯扶疏，以示石崇，崇以鐡如意擊碎，乃令取珊瑚樹，高三尺，條幹絕世者六七示愷。《南州志》曰：珊瑚出大秦國海中，生海底石上。◯趙云：《晉書·樂志》有《釣竿》篇，曰：釣竿何冉冉。古詩：人生天地間。珊瑚樹一作三株樹，非是。蓋《山海經》云：三珠樹生赤水上，其樹如柏，葉皆爲珠，雖亦貴物，而非海底爲釣竿所拂者。
[3]春寒野陰風景暮：叔向之母妬叔虎母美，而不使。有子，謂其子曰：深山大澤，實生龍蛇。彼美，吾懼其生龍蛇以禍女。◯趙云：上句蓋言巢父經行之地，下句蓋言其去之時候如此也。《左傳》曰：入山不逢不若，魑魅魍魎，莫能逢旃。下旣云巢父有仙骨，則其行也，雖經深山大澤，而龍蛇亦自遠遁，可以經行無疑。況當春時，其物尙蟄，亦爲遠矣。梁庾肩吾詩：早花餘少雪，春寒極晚秋。顏延年《贈王太常》詩云：庭昏見野陰，而疊春寒野陰四字，如《素問》天寒日陰之勢也。《世說》曰：過江諸人，每暇輒相要出新亭，藉卉飲宴。周侯中坐而歎曰：風景不殊，舉目有江河之異。
[4]指點虛無是征路：陸士衡：牽牛西北回，織女東南顧。◯趙云：作仙人玉女回雲車，指點虛無引歸路。蓋蓬萊海中三山之一，織女係之無義，又是字緊重，下自是仙人玉女四字。古詩：仙人王子喬，難可與等期。《魯靈光殿》賦：玉女窺窗而下視。曹植云：虛無求列仙。王母嘗乘五雲之車。謝靈運《初發都》詩：始得傍歸路。
[5]世人那得知其故：趙云：以與李白嘗隱於徂萊山，則有仙風道骨矣。《神仙傳》：有神謂墨翟曰：子有仙骨。詩云：慘不知其故。《世說》：謝公問王子敬：君書何如君家尊？答曰：當不同。公曰：外論殊，不知爾。王曰：外人那得知？
[6]富貴何如草頭露：古詩：薤上朝露何易晞。《詩》：湛湛露斯，在彼豐草。◯趙云：巢父旣謝病而歸，則爲輕富貴矣，孰能留之？惜之者，雖苦死相留，豈知富貴如草露之易滅哉。
[7]清夜置酒臨前除：陸士衡《擬古》詩：閑夜命歡友，置酒迎風館。江文通詩：置酒坐飛閤，逍遙臨華池。曹子建詩：清夜遊西園。除，階除也。◯趙云：謝靈運詩：還得靜者便。
[8]幾歲寄我空中書：趙云：與孔爲別時，是蔡侯者作主人。而蔡又善琴矣。旣別去，而望其寄書也，謂之空中書，則以巢父有仙骨，寄書乃在空中來也。
[9]道甫問信今何如：一作深山大澤龍蛇遠，華繁草青風景暮。仙人玉女回雲車。指點虛無引歸路。若逢李白騎鯨魚，道甫問信今何如。太史公自序：司馬遷年二十，南遊江淮，上會稽，探禹穴。張晏曰：禹巡狩至會稽而崩，因葬焉。上有孔穴。或云：禹入此穴。江淹詩：幸遊建德鄕，觀奇經禹穴。◯《杜補遺》：《御覽》載《括略》曰：會稽山有一石穴委曲，黃帝藏書於此，禹得之。又《吳越春秋》：禹藏之所，謂之禹穴也。◯趙云：若逢李白騎鯨魚，蓋賀知章以白爲謫仙人，其與巢父皆有學仙之質，則可以騎鯨矣。揚雄《羽獵賦》：乘鉅鱗，騎鯨魚。注鯨，大魚也。


=====================================================

飲中八僊歌 0136 臺PDF1.141,中PDF2.124,四1068-27

【題解】
蔡元度云：此歌分八篇，人人各異，雖重押韻無異，亦周詩分章之意也。◯趙云：此篇謂之歌，其歌八疊，每一疊各就一公事，實以其好飲美之，且戲之，謂之八仙則已有意矣。爲其各言一公之事，故得重用韻。所重用者，船字二、眠字二、天字二，前字三也。古詩蓋有重押韻之格，如阮籍《秋懷》曰：如何當路子，罄折忘所歸。又云：鴻鵠遊四海，中路將安歸。謝靈運《述祖德》詩曰：段生藩魏國，展季救魯人。又曰：惠物辭所賞，勵志絕故人。陸機《行行重行行》云：此思亦何思，思君徽與音。又曰：驚飆褰友信，歸雲難寄音。似此之類不一，說者謂爲八首，蓋不知有此格也，況詩又乃八疊乎？又緣道書之論丹，有八仙歌，雖是八箇仙人歌，爲有八仙歌三字，因倚以爲題。

【詩文】
知章騎馬似乘船。眼花落井水厎眠[1]。汝陽三斗始朝天。道逢麴車口流涎。恨不移封向酒泉[2]。左相日興費萬錢。飲如長鯨吸百川。銜杯樂聖稱𠀍賢[3]。宗之瀟灑美少年。舉觴白眼望青天。皎如玉樹臨風前[4]。蘇晉長齋繡佛前。醉中往往愛逃禪[5]。李白一斗詩百篇。長安市上酒家眠。天子呼來不上舩。自稱臣是酒中僊[6]。張旭三杯草聖傳。脫帽露頂王公前。揮毫落紙如雲煙[7]。焦遂五斗方卓然。高談雄辯驚四筵[8]。

【注釋】
[1]眼花落井水底眠：《唐書》：賀知章少以文詞知名，性放曠，善調笑，當時賢達皆傾慕之。晚年尤加縱誕，無復規矩。自號四明狂客，遨遊里巷。又善草隸書，每紙不過數十字，共傳寶之。◯師：浙人，不善騎馬而喜乘舟，杜蓋嘲戲之耳。東坡詩云：平生賀老慣乘舟，騎馬風前怕打頭。吳越國王初入朝，上賜寶馬出禁門，馬行卻退。王謂左右曰：豈遇打頭風耶？◯趙云：知章吳人，唯知乘船；其馬上傲兀，如人眼花落井，則言醉而眼生昏花，落井而眠於水底。又言其安於水也。《山簡傳》：時時能騎馬。《前漢》：有乘船危。吳均《雜絕句》有云：夢中難言見，終成亂眼花。水底眠又暗用事。《抱朴子》曰：時有葛仙公者，每飲酒醉，嘗入人家門前陂水中臥，竟日乃出。
[2]恨不移封向酒泉：本集《八哀詩》有《贈太子太師汝陽郡王璡》詩，又《贈特進汝陽王》詩。《神異經》：西比荒中有酒泉。孔融書：天垂酒旗之曜，地列酒泉之郡。陸機《百年歌》：目若濁鏡口垂涎。應劭《漢官儀》曰：酒泉城下有金泉，味如酒，故曰酒泉。◯趙云：汝陽王，李璡也。以其宗室，旣受封汝陽矣，猶以酒泉城下有泉味如酒，欲移封也。又使姚馥渴羌事，晉有羌人姚馥，但言渴於酒，人呼爲渴羌。武帝授以朝歌守，馥願且爲馬圉，時賜美酒，以樂餘年。帝曰：朝歌，紂之舊都，地有酒池。使老羌不復呼渴，遂遷酒泉太守。麴所以造酒，才見麴車而便流涎，戲其好飲之急也。曹操對其叔父，詐作中風狀，口流涎沫。逢麴車而流涎，有用對過屠門而大嚼，人以爲的對。◯師：魏文帝曰：蒲萄釀以爲酒，甘於麴米，逢之巳流涎咽唾。
[3]銜杯樂聖稱避賢：《唐書·李適之傳》：一名昌，常山王承乾之孫也。適之雅好賓友，飲酒數斗不亂，夜則宴賞，晝決公務，庭無留事。天寶元年，代牛仙客爲左丞相，累封清河縣公。後爲李林甫陰中，罷知政事，賦詩曰：避賢初罷相，樂聖且銜杯。爲問門前客，今朝幾箇來？晉何曾性奢豪，日食萬錢，猶曰無下箸處。劉伯倫《酒頌》，先生於是方捧甖承糟，銜杯漱醪。木玄虛《海賦》：嘘噏百川。《吳都賦》云：長鯨吞航，修鯤吐浪。◯趙云：謂之日興，言每日興起，便如此也。如陸遜云：世務日興。《異物志》云：鯨魚長者有數千里故也。亦以戲之。
[4]皎如玉樹臨風前：《李白傳》：侍御史崔宗之謫官金陵，與白詩酒唱和。嘗月夜乘舟，自采石達金陵，白衣宮錦袍，於舟中顧瞻笑傲，旁若無人。晉《阮籍傳》：籍能爲青白眼。阮籍詩：朝爲美少年。江淹詩：風吹玉階樹。梁何遜詩：長安美少年。謝玄答叔父安曰：譬如芝蘭玉樹，欲使其生於庭階耳。《世說》：庾亮亡，何楊州臨葬云：埋玉樹於土中，使人情何能已？毛曾與夏侯玄共坐，時人謂之蒹葭倚玉樹。◯師：《晉書》：王戎有人倫鑒識，常月王衍如瑤林瓊樹，自然是風塵表物也。◯趙云：劉琨云：舉觴對膝，白眼望天，言其飲之傲，亦所以戲之也。
[5]醉中往往愛逃禪：蘇晉，蘇珦之子。玄宗監國，所下制命，多晉稿定。◯趙云：逃禪，言逃去而禪坐耳。此蘇東坡所謂蒲褐禪同夜禪者也。以晉好佛，故戲之云爾。
[6]自稱臣是酒中仙：《唐·李白傳》：待詔翰林日，玄宗度曲，欲造樂府新詞，亟召白，白於酒肆醉矣，召入，宮人以水灑面，卽令秉筆，頃之成十餘章，帝頗嘉之。◯薛云：按關中呼衣襟爲船，詩曰：何以舟之？舟亦船也，其來遠矣。◯鮑云：劉偉明云：蜀人呼衣襟爲船。有以見白醉甚，雖天子披襟自若，其眞率之至也。《杜補遺》：余雲叟嘗以薛注爲是，余謂方言雖有此，夢符太似穿鑿。雲叟以船字何爲有兩韻？余曰：一篇之中，重疊用韻，至於再三，亦別有義耶？按唐范傳正《李翰林新墓碑》曰：玄宗泛白蓮池，公不在宴。明皇歡旣洽，召公作序，公已被酒，於翰苑中，命高力士扶以登舟也。◯趙云：詩百篇，言其能詩也。酒家眠，言其眞率也。欒布爲酒家保，酒家眠，亦暗用事。阮籍鄰家少婦當壚酤酒，籍嘗詣婦飲，醉便臥其側也。不上船，此乃長安方言，襟謂之船也。薛蒼舒《補遺》更引《詩》曰：何以舟之，乃自解云：舟亦船也，其來遠矣。蓋舟自訓服耳，所以服之字從舟也。杜田又引范傳正《李翰林新墓碑》曰：用爲舟船之船，亦又非是。蓋在翰苑被酒，則自長安市中來，而扶以登舟，則竟上船矣，非不上船也。
[7]揮毫落紙如雲煙：《唐·賀知章傳》：吳都張旭與知章相善。旭善草書而好酒，每飲後，號呼狂走索筆，變化無窮，若有神助。時人號爲顚。《後漢·張奐傳》：奐長子芝，伯英，善草。《王愔文志》曰：芝少時高□，以名臣子勤學，尤好草書，學崔、杜之法，家之衣帛，必書而練。臨池學書，水爲之黑，爲世所寶，寸紙不遺。韋仲將謂之草聖，胡母輔之與謝鯤、阮放、畢卓、羊曼、桓彝、阮孚，散髮裸袒，閉室酣飲已累曰，光逸排戶入，守者不聽。逸便於戶外脫衣露頭，於溝竇中窺之，大叫。輔之驚曰：他人決不能耳，必我孟祖也。遽呼入，遂與飲，不捨晝夜。時人謂之八達。◯趙云：《後漢·班超傳》：單于脫帽徒跣。又有云：單于脫帽避帳，詣梁王謝罪。旭爲人酒禿，脫帽則露頂矣，乃所以戲之也。潘安仁作《楊荆州誄》云：動翰若飛，落紙如雲。《後漢高義方清誡》曰：抗志凌雲煙。
[8]高談雄辯驚四筵：按《新唐書》：白自知不爲親近所容，益驁放不修，與焦遂等爲酒八仙。◯趙曰：《世說》載，王敦晝寢，卓然驚寤。又云：諸名賢論《莊子·逍遙遊》。支道林卓然摽新理於三家之表。又江淹《擬張廷尉》詩云：卓然凌風矯。又僧惠遠製《涅槃經疏咒》，呪其筆曰：如合聖意，此筆不墜。乃擲於空中，卓然。《新唐書》云：李白自知不爲親近所容，益驁放不修，與焦遂等爲酒八仙，則遂亦平昔鷔放之流耳。飲至五斗，而方特卓，乃所以戲之。末句又以美之。劉孝摽《廣絕交論》云：騁黃馬之劇談，縱碧雞之雄辯。《選》詩有高談一何綺。疊用四字，有兩出而後工也。謝宣遠《九曰》詩曰：四筵霑芳醴。驚字則《前漢》陳驚坐之驚也。


=====================================================

曲江三章章五句 0305 臺PDF1.145,中PDF2.132,四1068-28

【題解】
元和中，中書舍人李肇撰《國史譜》①，其略曰：進士旣捷，大讌於曲江亭子，謂之曲江大會，在關試後，亦謂之關宴。天寶元年，敕以太子太師蕭嵩私廟逼近曲江，因上表請移他處，敕令將士爲嵩營造。◯趙云：此詩蓋遊曲江感事之作。按《劇談錄》：曲江本秦時隑州。隑卽碕字，巨依切。唐開元中疏鑿爲勝景，南卽紫雲樓、芙蓉苑，西卽杏園、慈恩寺。花卉環列，煙水明媚，都人遊賞，盛於中和上巳節。今公高秋而往，草木變衰，觸事感懷。一章歎齒髮之遲暮，二章判富貴之無心，三章喜生計之可樂也。舊注引元和中曲江關宴事，去此自五十餘年，在公死三十餘年之後，與此詩並無相干。

【詩文】
其一

曲江蕭條秋氣高[1]。菱荷枯折隨風濤。游子空嗟垂二毛[2]。白石素沙亦相蕩。哀鴻獨呌求其曹[3]。

【注釋】
[1]曲江蕭條秋氣高：謝玄暉《觀朝雨》詩：朔風吹飛雨，蕭條江上來。宋玉曰：悲哉秋之爲氣，蕭瑟兮草木搖落而變衰。◯趙云：宋玉「眾芳蕭條」、班固「原野蕭條」之義。
[2]遊子空嗟垂二毛：潘安仁《秋興賦》：晉十有四年，余春秋三十有二，始見二毛。《僖二十二年傳》：宋公曰：君子不禽二毛。頭白有二色。漢高祖：遊子思故鄕。
[3]哀鴻獨叫求其曹：禰衡賦：哀鴻感類。曹子建：激鳴索鴻羣。劉安《招隱士》：禽獸駭兮亡其曹。◯趙云：方高秋之時，非特菱荷枯折而已，水旣瘦涸，石與沙亦蕩潔而出；鴻鵠失羣，哀鳴而相求，皆可感之事也。哀鴻字出《選》詩。舊注引禰衡賦云「哀鴻感類」，輒改「哀鳴」字爲「哀鴻」，況義止謂鸚鵡之哀鳴乎？

【詩文】
其二

即事非今亦非古。長歌激越梢林莽[4]。比屋豪華固難數。吾人甘作心似灰。弟姪何傷淚如雨[5]。

【注釋】
[4]長歌激越梢林莽：宋王《風賦》：蹷石伐木，梢殺林莽。蘇武詩：長歌正激烈。◯《杜補遺》：《列子》云：薛譚學謳於秦青，辭歸，青餞於郊衢，撫節悲歌，聲振林木，響遏行雲。◯趙云：《列子》曰：周之尹氏有老役夫，晝則呻吟卽事。陶淵明云：卽事多所欣。謝靈運云：卽事怨睽攜。蘇武詩：長歌正激烈。梢林莽，言歌之聲，其義則列子云：秦青撫節悲歌，聲振林木。
[5]弟姪何傷淚如雨：《莊子》：南郭子綦：形固可如槁木，而心固可如死灰。當公遊此之時，曲江方盛，無可歎者，此卽事之非今古也。而至於長歌激烈，何哉？特以豪華者多，而我獨寂寞也。然灰心久矣，弟姪不必用此傷之而下淚也。曲江在長安南升道坊，蓋其左右前後相近之地，甲第爲多乎？公因感之，可以意逆也。《漢·溝洫志》：武帝歌曰：泛濫不止兮愁吾人。又《西都賦》云：實列仙之攸館，非吾人之所寧。而潘岳《西征賦》云：陋吾人之拘攣。今言吾人，蓋自謂也。《論語》：何傷乎？◯《詩》：泣涕如雨。

【詩文】
其三

自斷此生休問天。杜曲幸有桑麻田。故將移住南山邊[6]。短衣匹馬隨李廣。看射猛虎終殘年[7]。

【注釋】
[6]故將移住南山邊：杜曲在長安。俗云：城南韋杜，去天尺五。言近京。《楊惲傳》：田彼南山。陸韓卿詩云：屛居南山下。《竇嬰傳》：屛居藍田南山下。◯趙云：《楚辭》有《天問篇》，其序曰：天問者，屈原之所作也。何不言問天？天尊不可問，故曰天問也。《管子》云：行山澤，觀桑麻。有桑麻田，亦顏淵云：回有郭外之田。
[7]看射猛虎終殘年：《前漢》：李廣爲虜所生，得當斬，贖爲庶人，屛居藍田南山中。射獵，見草中石，以爲虎而射之，中石沒羽。視之，石也。他曰射之，終不能入矣。廣所居郡，聞有虎，常自射之，乃居北平，射虎騰廣，廣亦射殺之也。◯趙云：欲移住南山邊，則南山之景致足樂也。匹馬射虎，使李廣事，正在南山藍田中，此詩人因意使事也。《列子》曰：汝以殘年餘力。梁武帝云：短衣妾不傷。叔孫通乃變其服，短衣楚製。


【校記】
①李肇《唐國史補》，「補」誤作「譜」。


=====================================================

麗人行 0342 臺PDF1.147,中PDF2.137,四1068-29

【題解】
曹子建《洛神賦》云：睹一麗人於巖之畔。劉向《別錄》有《麗人歌賦》。梁簡文帝《箏賦》：命麗人於玉席。

【詩文】
三月三日天氣新[1]。長安水邊多麗人。態濃意遠淑且眞。肌理細膩骨肉勻[2]。繡[繡，一作盡]羅衣裳照暮春[3]。蹙金孔雀銀麒麟。頭上何所有。翠爲㔩葉垂鬢脣[微，一作爲；㔩，一作匌]。背後何所見。珠𡑅腰衱穩稱身[4]。就中雲幕椒房親[5]。賜名大國虢與秦[6]。紫駞之峯出翠釜[峯，一作珍]。水精之盤行素鱗[7]。犀箸厭飫久未下。鑾刀縷切空[一作坐]紛綸[8]。黃門飛鞚不動塵[9]。御厨絲絡送八珍[絲絡，一作駱驛][10]。簫鼓哀吟感鬼神[鼓，一作管][11]。賔從雜遝實要津[12]。後來鞍馬何逡巡。當軒[一作道]下馬入錦茵[13]。楊花雪落覆白蘋。青鳥飛去銜紅巾[14]。炙手可熱勢[一作𠀍]絕倫。愼莫近[一作向]前丞相嗔[15]。

【注釋】
[1]三月三日天氣新：《續齊諧記》曰：晉武帝問尙書郎虞摯曰：三日曲水，其義何指？答曰：漢章帝時，平原徐肇以三月初生三女，至三曰俱亡，一村以爲怪。乃招攜之水濱盥洗，遂因以泛觴。曲水之義起於此。帝曰：若如所談，便非佳事。尙書郎束皙曰：仲冶小生，不足以知此，臣請說其始。昔周公城洛邑，因流水以泛酒，故逸詩云：羽觴隨波。又秦昭王三日置酒河曲，見有金人出，捧水心劍，曰：令君制有西夏。及秦霸諸侯，乃因此處立爲曲水祠，二漢相沿，皆爲盛集。帝曰：善，賜金二十斤，左遷仲冶爲陽城令。◯趙云：晉、宋諸人侍宴曲水，皆以三月三日爲題。唐開元中，都人遊賞於曲江，莫盛乎中和上巳節。此三月三日，所以水邊多麗人也。舊注徒引三月三日，事爲泛矣。王右軍《蘭亭曲水序》曰：天朗氣清，惠風和暢，亦此天氣新之謂。《禮記》：天氣下降。陸機曰：遲遲暮春日：天氣柔且和。梁孝元帝《詠霧》詩有曰：時如佳氣新。
[2]肌理細膩骨肉勻：羅敷《艶歌》曰：高臺多妖麗，宋玉《九辯》有靡顏膩理，相如《大人賦》有弱骨豐肌，謝靈運《江妃賦》有靡容膩理，皆此之謂也。則《東京賦》有擘肌分理。
[3]繡羅衣裳照暮春：晉張華《三月三日後園會詩》曰：暮春元日。王羲之《蘭亭詩序》：暮春之初，會稽山陰之蘭亭。古詩：被服羅衣裳。《南都賦》：暮春之禊，元巳之辰，男女姣服，絡繹繽紛。《論語》：暮春者，春服旣成。則照暮春字於衣服，使之尤穩。
[4]珠壓腰衱穩稱身：《杜補遺》：《廣韻》曰：盍彩，婦人髻飾花也。㔩音罨。《爾雅》曰：衱謂之裾。郭璞云：衣後裾也。一本㔩作匌，衱作被，非是。◯趙云：蹙金實事，唐人常語。故杜牧自謂其詩云：蹙金結繡而無痕迹。頭上、背後之句，此亦曹子建《美女篇》：頭上金雀釵，腰佩翠琅玕之勢也。蓋舉頭與腰之飾，而一身之服備矣。翠微，一作翠爲。㔩，一作匌。㔩，音烏合切。㔩綵，婦人頭花髻飾也。匌音洽，與匒字連曰匌匒。而匒音答，重疊貌。《海賦》云：磊匒匌而相逐。翠微㔩葉，則翡翠微布於㔩綵之葉。翠爲匌葉，則以翠爲匌匝之葉也。衱音居業切。《爾雅》曰：衱謂之裾。郭璞曰：衣後裾也。謂之腰衱，則裙腰耳。以珠綴之，故言珠壓腰衱。此篇公所鋪敍至此，詳味語句，蓋特見麗人之後耳。故東坡先生題背面美人，名之曰《續麗人行》，而其詩云：杜陵饑客眼長寒，蹇驢破帽隨雕鞍。隔花臨水時一見，只許腰支背後看。
[5]就中雲幕椒房親：班固《西都賦》云：後宮則掖庭椒房。后妃之室。《漢官儀》曰：皇后稱椒房，取其蕃實之義也。《詩》云：椒聊之實，蕃衍盈升。又以椒塗宮室，亦取其溫暖、辟除惡氣，猶天子朱泥殿上曰丹墀也。師古曰：椒房在未央宮。吳樹謂梁冀曰：將軍以椒房之重。《西都記》：成帝設雲幄雲幕於甘泉紫殿，世謂三雲殿。《第五倫傳》：竇憲椒房之親。曹子建《美女篇》：頭上金雀釵，腰佩翠琅玕。此指言貴妃兄弟驕盛。◯趙云：言玉眞妃也。成帝設雲幕於甘泉紫殿，椒房則皇后所居殿名。秦、虢，乃玉眞之姊妹，故曰雲幕椒房親也。
[6]賜名大國虢與秦：《唐·后妃傳》：玄宗楊貴妃有姊三人，皆有才貌，玄宗並封國夫人之號，長曰大姨封虢國，八姨封秦國，並承恩出入宮掖，勢傾天下。◯趙云：大姨封虢國，八姨封秦國，非是。以《長安志》考之，虢國，八姨也，則秦國，乃大姨也。
[7]水精之盤行素鱗：《漢書》：大月氏本西域國，出一封橐駝。注：脊上有一封高也，如封土然，今俗呼爲犎[音峯]。《匈奴傳》：師古注：橐駝，言能負橐囊而獻物。晉王廙《笙賦》：舞靈蛟之素鱗。◯《杜補遺》：《酉陽雜俎》：將軍曲良翰作駝峯炙。◯趙云：言其食之奢也。曹子建詩：豐膳出中廚。師：宋鄭鮮之《經子房廟》詩：紫煙翼丹虯，靈媼悲素鱗。觀此卽知素鱗乃蛟龍也。杜意亦謂攀龍。《酉陽雜俎》：明皇恩寵祿山，所賜之物，有金平脫、犀頭匙箸。
[8]鸞刀縷切空紛綸：晉何曾日食萬錢，猶云無下箸處。《詩·信南山》：執其鸞刀，以啟其毛。注：鸞刀，刀有鸞者，言割中節也。潘安仁《西征賦》：饔人縷切，鸞刀若飛。應刃落俎，靃靃霏霏。◯《杜補遺》：《正義》曰：鸞卽鈴也。《公羊·宣十二年》：鄭伯右執鸞刀。注：鸞刀，宗廟割切之刀。鐶有和，鋒有鸞。其制：二鸞在鋒，聲中宮商，三和在鐶，聲中角、徴、羽。故先儒釋禮器，謂宗廟必有鸞刀者，取其鸞鈴之聲，宮商調而後斷割也。趙云：方箸未下之間，又復有縷切之多，此所以言其食之奢。
[9]黃門飛鞚不動塵：《前漢·西域傳》：蒲梢、龍丈、魚目，汗血之馬，充於黃門。凡號黃門，以其給事於黃闈之內，秦漢皆有黃門侍郎。按《外傳》：虢國出入皆乘驄馬，使小黃門爲御。◯趙云：不動塵，因以狀其善騎，詩家造句法也。◯薛云：鮑明遠《擬古詩》：獸肥春草短，飛鞚越平陸。
[10]御廚絡繹送八珍：《周禮·膳夫》：珍用八物。注：珍用淳熬、淳母、炮豚、炮牂、擣珍、漬、熬、肝膋也。又食醫掌八珍之齊。鮑明遠詩八珍盈雕俎。◯薛云：尙膳貴嚴，故以絲絡護衞之。絲絡如綺疏也。杜子美稱此，以見寵予之隆，駱驛爲不足道。《往在》詩云：赤墀櫻桃枝，隱映銀絲籠。◯趙云：駱驛，相續不斷之義。《後漢·袁術與呂布書》曰：今送米二十萬斛，非唯止此，當駱驛復致。舊本正字作絲絡，而薛蒼舒爲之說，元無絲絡字，本出若駱驛，以言寵予之隆，義自分明。若絲絡，亦天子御物常事耳，卻何足道也？
[11]簫鼓哀吟感鬼神：漢武《秋風辭》：簫鼓鳴兮發棹歌。《詩序》：動天地，感鬼神。
[12]賓從雜遝實要津：魏文帝《與吳質書》云：輿輪徐動，賓從無聲。《劉向傳》：雜遝眾賢。師古曰：雜遝，聚積之貌。要津，見上韋左丞注。◯趙云：此言作樂以宴賓，旦微言以譏其男女之糅雜。《大人賦》：雜遝膠轕以方馳。《甘泉賦》：騈羅列布，鱗以雜沓兮。《洛神賦》：眾靈雜遝。
[13]當軒下馬入錦茵：鞍馬字見送高適注。◯趙云：言其氣勢洋洋，旁若無人。徐博《贈內詩》：忽有當軒樹，兼含映日花。《史》：秦人開關延敵，六國之師，逡巡不敢進。
[14]青鳥飛去銜紅巾：《山海經》曰：三危之山，有青鳥居之。注：青鳥主爲西王母取食者，栖息於此山也。《紀年》曰：穆王十三年，西征於青鳥之所憩。《漢武故事》曰：七月七日，上於冰華殿齋坐中，忽有一鳥從西方來集殿前，上問東方朔，朔曰：此西王母欲來也。有頃，王母至，有二青鳥如烏俠侍王母旁。江淹詩：青鳥海上遊。沈約：衘書必青鳥。◯趙云：鞍馬之多，必至觸楊花而覆白蘋。青鳥應如鸚鵡之類，豢養馴熟，飛衘紅巾。此正借西王母以青鳥爲使名之，且以託言昵戲之事矣。紅巾蓋婦人之飾，如王勃《落花篇》云：羅袂紅巾往復還。
[15]愼莫近前丞相嗔：元載時委左右人四人用事，權傾中外，人爲之語曰：炙手可熱，卓、李、鄭、薛。言勢焰熏灼，可以炙手也。帝題之御屛，以示時相。按：《新唐書》：楊貴妃智算警頴，迎意輒悟，帝大悅，遂專房。兄銛、錡、國忠最見寵遇，三姊皆美劭，封韓、虢、秦三國，恩寵聲焰震天下。每命婦入班，雖公主亦不敢就位。臺省州縣奉請託，奔走勘會過詔敕，四方獻餉結納，門若市然。第舍聯亙，謂之五家。分賜珍奇，使者不絕於道。時國忠代李林甫爲相，領四十餘使，性疏侻，捷給硜硜，處決樞務，自任不疑，盛氣驕愎，百僚莫敢相可否。◯《杜補遺》：《唐史遺事》：安樂公主，玄宗之季妹，附會韋氏，熱可炙手，人咸畏之。◯趙云：炙手可熱，言勢焰之薰灼也。舊注引代宗時事，在杜公之後，非是。杜、田之說，當時素有此言矣。傅毅《舞賦》：姿絕倫之妙態。丞相嗔，以指言國忠，而詩句則《後漢》桓帝時，童謠云：梁下有懸鼓，我欲擊之，丞卿怒之勢也。觀《新書·國忠傳》，言國忠盛氣驕愎，百僚莫敢相可否。而公詩直鋪敍二國衣服、飲食之盛，聲樂、賓從之多，中間著寵予之意，又譏其糅雜昵狎之事，而終之以直指丞相之薰灼，則公之不畏強禦可見矣。古樂府：當時近前面發紅。


=====================================================

樂遊園歌 0214 臺PDF1.152,中PDF2.147,四1068-32

【題解】
晦日，賀蘭楊長史筵醉中作。◯趙云：樂遊園之地，在秦爲宜春苑，在漢爲樂遊苑，謂之古園。

【詩文】
樂遊古園崒森爽[1]。煙緜碧草萋萋長[2]。公子華筵勢最高。秦川對酒平如掌[3]。長生木瓢示眞率。更調鞍馬狂歡賞。青春波浪芙蓉園[4]。白日雷霆夾城仗[5]。閶闔晴開映[趙作詄]蕩蕩[6]。曲江翠幕排銀牓[7]。拂水低回舞袖翻。緣雲清切歌聲上[8]。却憶年年人醉時。只今未醉已先悲。數莖白髮那拋得。百罰深杯亦不辭[9]。聖朝亦知賤士醜。一物自荷皇天慈[10]。此身飲罷無歸處。獨立蒼茫自詠詩[11]。

【注釋】
[1]樂遊古園崒森爽：《西京記》曰：樂遊園，漢宣帝所立。唐長安中，太平公主於原上置亭遊賞。其地四望寬敞，每三月上巳、九月重陽，士女咸就此祓禊登高。幄幕雲布，車馬塡塞，紅綵映曰，馨香滿路。朝士詞人賦詩，翌日傳於京師。◯趙云：崒，音才律切。字書注云：峯頭巉嵒也。句腰單用崒字，亦猶宋玉高唐賦之單用崪字也。其言蓄水之狀曰：崪中怒而特高。崪字，卻音祚骨切。
[2]煙緜碧草萋萋長：謝靈運詩：萋萋春草繁。江淹賦：春草碧色。劉安招隱士：春草生兮萋萋。
[3]秦川對酒平如掌：《文選》：王粲家本秦川。周王裦《關山》篇：逍遙秦川水，千里長如帶。沈佺期《長安路》詩：秦地平如掌，層城出漢雲。◯趙云：張率《白紵歌》：列坐華筵紛羽爵。
[4]青春波浪芙蓉園：魏文帝有芙蓉池，作鄴都西園，在城南曲池坊臨水亭，進芳門外，卽樂遊園也。《玄宗紀》：開元二十年，廣花萼樓，築夾城至芙蓉園。《王莽傳》：乃西波水之北郎池，皆在石城南上林中。◯趙云：芙蓉園有水，言青春波浪。袁淑眞隱傳載鬼谷先生言河邊之樹曰：波浪盪其根。
[5]白日雷霆夾城仗：甲當作夾。◯趙云：夾城，舊作甲，非。芙蓉園、夾城，於曲江地皆相近。按《長安志》載：樂遊與芙蓉園、曲江，並出京城東延興門。
[6]閶闔晴開詄蕩蕩：曹植《平陸東行》曰：閶闔天衢通。《前漢·禮樂志》：遊閶闔，觀玉臺。天門開，詄蕩蕩。注：閶闔，天門。蕩蕩，天體堅清之狀。相如《大人賦》：排閶闔而入帝居。鄧后夢捫天，蕩蕩色正青。◯趙云：詄字，元本作映，又作昳，應是詄字。《前漢·禮樂志》：遊閶闔，視玉臺。天門開，詄蕩蕩。公蓋取此語意，以比城門也。
[7]曲江翠幕排銀牓：潘安仁《籍田賦》曰：翠幕黕以雲布。陳張正見詩：卽此神山內，銀牓映仙宮。陳沈炯《林屋館記》：崑山平圃，銀牓相暉；蓬閬仙宮，金臺幄起。《神異經》曰：東方青宮，門有銀牓。晉潘尼《洛水》詩：翠幕映洛湄。
[8]緣雲清切歌聲上：曹植云：華閣緣雲上征。◯薛云：曹植言華閣緣雲，此稱歌聲清切耳。《列子》云：薛譚學謳於秦青，辭歸，秦餞於郊衢，撫節悲歌，聲振林木，響遏行雲。《西京雜記》：高帝令戚夫人歌出塞、望歸之曲，後宮齊唱，聲入雲霄。◯趙云：後漢王延壽《魯靈光殿賦》：飛陛揭孼，緣雲上征。薛夢符《刊誤》乃引《列子》載秦青之歌，響遏行雲。又《西京雜記》：戚夫人歌，聲入雲霄。其意以爲兩事皆有雲字，遂用證之。殊不知遏雲則住之，且非杜公緣雲本意。唯入雲霄，方有緣雲之義。《大人賦》：低佪陰山翔以紆曲兮。
[9]百罰深杯亦不辭：罰，一作刻。《說文》曰：漏，以銅盛水刻節，晝夜百刻。◯趙云：百罰，一作百刻，是。蓋飲酒雖有罰，而方觀舞聽歌，何至罰酒之百也。百刻者，漏中之刻畫也。《說文》曰：漏，以銅盛水刻節，晝夜百刻。或云：杯中像漏中，立箭爲刻，以記淺深之度，斟酒則浮出而可見。雖傳記無所載，而今世固爲有浮花、浮仙之狀，十而分之以斟酒者，則百刻之狀，乃細分之者矣。如此而義方可講。蓋盡百刻，舉深泛之杯，無所辭拒，正以白髮之不可拋，而飲酒以遣其悲也。
[10]一物自荷皇天慈：《楊子》：秦之士也賤。陸機：玄冕無醜士。江淹上書云：一物之微，有足悲者。◯趙云：江淹《思北歸賦》云：況北州之賤士，爲炎土之流人。《家語》：孔子謂哀公曰：一物失理，亂亡之端。
[11]獨立蒼茫自詠詩：庾信《乞酒詩》：蕭瑟風聲慘，蒼茫雲貌愁。梁朱异《田飲引》：値寒夜之蒼茫。梁元帝詩：秋氣蒼茫結孟津。潘安仁《哀永逝文》曰：視天曰兮蒼茫。◯趙云：皆在景物荒寂言之也。


=====================================================

渼陂行 0443 臺PDF1.155,中PDF2.152,四1068-33

【題解】
趙云：渼音美，其字從水從美。士大夫非西人者，多讀爲於亮切，乃蕩漾，其字自是從水從羕，遂使鬻書者，有一本直雕作漾陂行，豈不誤學者乎？按《長安志》：渼陂在鄠縣西五里，出終南山諸谷朝公泉爲陂。朝公水，一作胡公水。《說文》曰：渼陂周一十四里，北流入澇水。《十道志》云：陂魚甚美，因名之。陂旣廣大，氣象雄深，故公詩於初至之際，以天地變色，則有鼉鯨風浪之憂；旣而開霽可遊，則如與龍鬼仙靈相接；旣而又憂雷雨。此蓋陂之廣大雄深，詩人因事起意以爲詩，謂其有可異，則不得不憂；有可喜，則不能不樂；有可防，則不可不戒。而詩篇之終，有安不忘危、樂不忘哀之意。

【詩文】
岑參兄弟皆好奇。攜我遠來遊渼陂[1]。天地黤慘忽異色。波濤萬頃堆瑠璃[2]。瑠璃漫汗泛舟入。事殊興極憂思集[3]。鼉作鯨吞不復知。惡風白浪何嗟及[4]。主人錦帆相爲開。舟子喜甚無氛埃[5]。鳧鷖散亂棹謳發。絲管啁啾空翠來[6]。沈竿續蔓深莫測。菱葉荷花靜如拭[7]。宛在中流渤澥清。下歸無極終南黑[8]。半陂已南純浸山。動影裊窕沖融間[9]。舩舷暝戞雲際寺。水面月出藍田關[10]。此時驪龍亦吐珠[11]。馮夷擊鼓羣龍趣[12]。湘妃漢女出歌舞。金支翠旗光有無[13]。咫尺但愁雷雨至。蒼茫不曉神靈意[14]。少壯幾時柰老何。向來哀樂何其多[15]。

【注釋】
[1]攜我遠來遊渼陂：趙云：岑參於《唐書》無傳，莫知兄弟之名也。《揚雄》云：子長之好，好奇也。渼陂在鄠縣。按《地里志》：郭去府南六十里，豈不謂之遠來乎？
[2]波濤萬頃堆瑠璃：王粲《登樓賦》：天慘慘而無色。《西域傳》：罽賓國出琉璃。孟康曰：琉璃，青色如玉。師古曰：《魏略》云：大秦國出赤、白、黑、黃、青、綠、縹、紺、紅、紫十種琉璃。孟言青色，不博通也。此蓋自然之物。梁簡文：池水淨琉璃。◯趙云：百畝曰頃。《後漢》：黃叔度：汪汪如萬頃陂。堆琉璃，指言其色之青瑩耳。
[3]事殊興極憂思集：張平子《南都賦》：布濩漫汗。◯趙云：天地黤慘，則爲可異；水如琉璃，則爲可愛。以其可愛，而便欲泛舟以入，則爲可憂矣。漫汗，言廣大也。事殊興極，蓋言其初遠來之興，豈不欲晴朗以爲遊乎？而初來之際，忽逢天地黤慘，則事殊矣。事之旣殊，則興亦極盡；興旣極盡，則寧不憂思乎？憂思謂之集，王筠《行路難》云：百憂俱集斷人腸。
[4]惡風白浪何嗟及：《詩》：中谷有蓷，啜其泣矣，何嗟及矣。張季《鷹》詩：謳吟何嗟及。◯趙云：此乃所以憂也。謝惠連《長門怨》云：向夕千愁起，自悔何嗟及。又梁費昶《長門怨》曰：向日千悲起，百恨何嗟及。
[5]舟子喜甚無氛埃：隋煬帝以錦爲帆。《詩》：招招舟子。郭璞《江賦》：舟子於是搦棹，涉人於是檥傍。◯趙云：主人，指言岑參也。陳陰鏗《渡青草湖》詩：平湖錦帆張。《楚辭》：闢氛埃而清涼。沈休文詩：夜靜滅氛埃。其言無氛埃，則又倣《魏都賦》「風無纖埃」也。前者以天地黤慘而遊者憂，今也以無氛埃而舟子喜，不亦宜乎！
[6]絲管啁啾空翠來：《西都賦》：鳥則鳧鷖雉雁，雲集霧散。又：棹女謳，鼓吹震。漢武《秋風辭》：簫鼓鳴兮發棹歌。◯趙云：啁，竹包切。《玉篇》引《說文》：啁，嘐也。《楚辭》曰：鵾雞啁𠹗而悲鳴。棹歌發則喧矣，故鳧鷖驚而散亂；空翠來則晴矣，故絲管乾而啁啾。
[7]菱葉荷花靜如拭：《杜補遺》：永徽《本草圖經》云：芰，菱實也。葉浮水上，花黃白色，花落而實生，漸向水中乃熟。紫色者謂之浮菱，食之爲美。暴其實爲末，可以當糧。雞頭，名雁啄，一名芡，生水澤中，葉大如荷，皺而有刺，俗謂之雞頭盤。花下結實，其形類雞頭，故以名之。經傳謂其子爲芡。《酉陽雜俎》云：芰，今人但言菱芰，諸解草木書亦不分別，唯《安貞武陵記》言：四角、三角曰芰，兩角曰菱。芰，一名水栗。漢武昆明池中有浮根菱，根出水上，葉沒波下，亦曰青水菱。玄都觀有菱，碧色，狀則如雞飛，名翻雞芰。又，《圖經》云：藕實、莖、葉名荷。《爾雅》及陸機疏謂荷爲「芙蕖」，[江東呼「荷」]。其莖「茄」；其葉「蕸」；其本「蔤」[莖下白蒻在泥中者]；其花未發爲「菡萏」，巳發爲「芙蓉」；其實「蓮」[蓮謂房]➀；其根「藕」；其中「的」[蓮子]；的中「薏」[中心青而苦者]。「芙蕖」則其總名也。◯趙云：菱葉荷花淨如拭，則水之幽深可見矣。妙處是「淨如拭」三字，蓋如王僧孺《至牛渚憶魏少英》詩有「沙岸淨如掃」。
[8]下歸無極終南黑：《詩·蒹葭》：宛在水中央。楊子：渤澥之島。◯趙云：上句以言其深，下句以言其遠。上句譬喩，下句實指。蓋渤澥者，海也。旣如渤澥之深廣而又清，此所以爲譬喩。終南山在陂之上流，去之遠則視之黑也，此所以爲實指。《詩》：宛在水中央。《說文》：東海之別有渤澥。故東海共稱渤海。《列子》：無極之中，復無無極。而後人用之，如魏文帝詩曰：高高殊無極。
[9]動影裊窕沖融間：木玄虛《海賦》：沖融滉瀁。◯趙云：鮑照《與妹書》：半山以下，純爲黛色。裊窕、沖融，皆言水之深。疊使四字之勢，亦左太沖《招隱詩》云：峭奪青蔥間，竹柏得其眞。
[10]水面月出藍田關：宋謝靈運《石門巖上宿》詩：暝還雲際宿。孫綽《山銘》：飛宇雲際。郭璞《江賦》：詠采菱以叩舷。舷，脣也。◯趙云：雲際者，山名，在鄠縣東南六十里，上有大定寺。藍田關，在藍田縣東南九十八里。船舷之戛，可聞於雲際之寺；月出之所，可想其當於藍田關，皆以陂之廣大然。
[11]此時驪龍亦吐珠：《莊子》：河上有家貧者，其子沒於淵，得千金之珠。其父謂曰：取石來鍛之。夫千金之珠，出在九重之淵，驪龍頷下，子能得珠者，必遭其睡也。
[12]馮夷擊鼓羣龍趨：謝惠連《雪賦》：馮夷剖蚌列明珠。注：馮夷，河伯也。曹子建《洛神賦》：馮夷鳴鼓，女媧清歌。《大人賦》：靈媧鼓琴而舞馮夷。《莊子·太宗師》：馮夷得之，以遊大川。《釋文》：司馬云：《清泠傳》曰：馮夷，華陰潼鄕隄首人也。服八石，得水仙，是爲河伯。又一云以八月庚子浴於河而溺死；一云渡河溺死。新添：《龍馬河圖》曰：河伯姓呂，名公子。馮夷卽河伯夫人。餘見二十五卷《玉臺觀》詩。◯趙云：小說載有人入仙室，見一羊吐珠。他日問張華，云：此驪龍也。《洛神賦》：馮夷鳴鼓。
[13]金支翠旗光有無：曹子建《神女賦》：從南湘之二妃，攜漢濱之遊女。《前漢·禮樂志》：金支秀華，庶旄翠旌。張晏曰：金支，百二十支；秀華，中主有華豔也。文潁曰：析羽爲旌，翠羽爲之也。臣瓚曰：樂上眾飾，有流翅羽葆，以金爲支，其首敷散，若草木之秀華也。師古曰：瓚說是。司馬相如曰：建翠華之旗。梁元帝檄文：建翠鳳之旗。北齊祖孝徵：翠旗臨塞道。
[14]蒼茫不曉神靈意：《易》：雷雨作解。漢《郊祀歌》：靈之車，結玄雲；靈之來，先以雨。《九歌》云：雲客容兮在下。又：東風飄兮神靈雨。
[15]向來哀樂何其多：漢武《秋風辭》：歡樂極少哀情多，少壯幾時兮柰老何！◯趙云：《左傳》：天威不違顏咫尺。此一日之間，初至而天地黤慘，乃向來所哀之多也；旣而晴無氛埃，可以縱遊，乃向來所樂之多也。此一句以結一篇之事。


【校記】
①臺北故宮藏本作「其實蓮謂房」，據《爾雅注疏》改。


=====================================================

渼陂西南臺 0456 臺PDF1.159,中PDF2.160,四1068-34


【詩文】
高臺面蒼陂。六月風日冷[1]。蒹葭離披去。天水相與永[2]。懷新目似擊。接要[一作接惡]心已領[3]。仿像識鮫人。空蒙辨魚艇[4]。錯磨終南翠。顚倒白閣影[5]。𡺚崒增光輝[一作陰]。乘陵惜俄頃[6]。勞生愧嚴鄭。外物慕張邴[7]。世復輕驊騮。吾甘雜鼃黽[8]。知歸俗可忽。取適事莫並[9]。身退豈待官。老來苦便靜[10]。况資菱芡足。庶結茅茨逈。從此具扁舟。彌年逐清景[11]。

【注釋】
[1]六月風日冷：趙云：此兩句而下皆對。當六月炎天，而在渼陂清深之地，故風日自冷，所以著言月以美之也。
[2]天水相與永：謝靈運云：雲曰相輝映，空水共澄鮮。◯趙云：《詩》：蒹葭蒼蒼，離披字出《文選》。《易》有天水違行訟。《長笛賦》：相與集乎其庭。
[3]接要心已領：謝靈運詩：懷新道轉迥，尋異景不延。《莊子·田子方》篇：仲尼見溫伯雪子，目擊而道存。陶潛詩：醉醒還相笑，發言各不領。
[4]空蒙辨魚艇：《搜神記》：南海之外有鮫人，水居如魚，不廢緝績，其人能泣珠。《海賦》：仿像其色。又，其根則有天琛水怪，鮫人之室。郭璞：鮫人構館乎懸流。曹植：弄珠蚌，戲鮫人。《廣雅》曰：船二百斛以下曰艇，其形徑艇，一人二人所乘行也。◯趙云：言其深廣，若鮫人在其中也。謝玄暉《朝雨詩》云：空濛如薄霧。言若無而空，若有而濛也。
[5]顚倒白閣影：終南、白閣，並山名。《五經要義》云：終南山，長安南山也，一名太一。《漢書》曰：太一山，古文以爲終南山。潘岳《關中記》曰：其山一名中南，言在天之中，都之南，故曰中南。◯趙云：兩句以言其於清臺之上，俯湖而見山矣。
[6]乘陵惜俄頃：《西都賦》：嵓峻𡺚崒。謝靈運詩：常充俄頃用。◯趙云：其山之𡺚崒，能增湖之光輝。又思乘陵於山之上，然惜其時光只有俄頃，不能久也。此蓋詩家馳騁之意。𡺚，音疾由切。崒，音才律切。𡺚崒兩字，字書有之，云山高貌也。《廣雅》云：陵，乘也。而宋玉《風賦》曰：乘凌高城，入於深宮。
[7]外物慕張邴：嚴陵、鄭子眞也。嵇叔《夜憂憤》詩：仰慕嚴、鄭，樂道閑居。張良、邴原。謝靈運詩：偶與張邴合，久欲還東山。◯《杜正謬》：按《前漢王貢兩龔傳序》：谷口有鄭子眞，屬有嚴君平，皆修身自保。揚雄著書，言當世士，稱此兩人云：谷口鄭子眞，不屈其志，耕於巖石之下，名震京師。蜀嚴湛冥，不作苟見，不治苟得，久幽而不改其操，雖隋、和何以加諸。嵇康《幽憤詩》：仰慕嚴、鄭，樂道閑居。亦謂嚴君平、鄭子眞也。謝靈運《還舊園》詩：辭滿豈多秩，謝病不待年。偶與張邴合，久欲還東山。注：張良貴極，願棄人事。邴曼容免官，養志自修。趙云：於此歎勞生之可愧，思物表之可慕。公所愧者，嚴君平、鄭子眞也；所慕者，張良、邴曼容也。
[8]吾甘雜鼃黽：趙云：重歎世不我知，而輕驊騮之駿，則欲隱居於陂上焉。驊騮，見上《天育驃騎歌》注。《國語》：范蠡曰：吾先君，魚鼈之與處，而鼃黽之與同渚。
[9]取適事莫並：趙云：此等句皆外枯而中腴。蓋言知所歸宿，則世俗可忽；取適於己，則凡事無可得而並。夫世俗之事，可勝言哉！此不盡之意也。《選》有：委篋知歸。
[10]老來苦便靜：謝靈運：辭滿豈多秩，謝病不待年。◯趙云：《老子》：功成、名遂、身退者也。詩句之意，是公未獻賦得官時，蓋言身欲求退，豈必待於爲官之後乎？舊注引謝病不待年，混亂之矣。謝靈運云：拙疾相倚薄，還得靜者便。便音平聲。
[11]彌年逐清景：菱芡，見前一詩注。◯趙云：《周禮》：籩人菱芡栗脯。堯茅茨不剪。漢高祖云：吾亦從此逝矣。范蠡扁舟遊五湖。曹子建詩有：明月澄清景，言澄湛其清景耳。


=====================================================

戲簡鄭廣文[虔]兼呈蘇司業[源明] 0576 臺PDF1.161,中PDF2.164,四1068-35


【詩文】
廣文到官舍。繫馬[一作置]堂階下[1]。醉則騎馬歸[2]。頗遭官長罵。才名三十年[3]。坐客寒無氊[4]。賴有蘇司業。時時與[一作乞]酒錢。

【注釋】
[1]繫馬堂階下：廣文，見上《醉時歌》注。
[2]醉則騎馬歸：趙云：劉琨：繫馬長松下。《山簡傳》：日暮倒載歸，酩酊無所知，時時能騎馬，倒著白接䍦。
[3]垂名四十年：趙云：《後漢·禰衡傳》：曹操以其才名，不欲殺之。《周禮·天官》：其屬六十，大事則從其長。《世說德行第一篇》：爲官長當清、當愼、當勤。
[4]坐客寒無氈：晉吳隱之爲太常，坐無氈席。


=====================================================

夏日李公見訪[一云：李家令見訪] 0462 臺PDF1.161,中PDF2.165,四1068-35


【詩文】
逺林暑氣薄。公子過我游[1]。貧居類村塢。僻近城南樓[2]。傍舍頗淳朴。所願亦易求[3]。隔屋喚西家。借問有酒不。牆頭過濁醪。展席俯長流[4]。清風左右至。客意已驚秋[5]。巢多衆鳥鬪。葉密鳴蟬稠。苦遭此物聒。孰謂吾廬幽[6]。水花晚色靜。庶足充淹留。預恐鐏中盡。更起爲君謀[7]。

【注釋】
[1]公子過我遊：趙云：沈約詩：遠林響咆獸，近樹聒鳴蟲。
[2]僻近城南樓：馬融在陽塢中。◯趙云：此所謂城南韋杜也。
[3]所須亦易求：趙云：《前漢·高祖紀》云：高祖適從傍舍來。所願，古本作所須，極是，蓋語方快也。
[4]展席俯長流：江淹恨：濁醪夕引。◯趙云：嵇康《與山濤書》曰：濁酒一杯。杜陵之樊鄕有樊川，而潏水則自樊川西北流經下杜城。然則詩句有展席俯長流者，豈其居當此地耶？
[5]客意已驚秋：江淹：晨飆自遠至，左右芙蓉披。
[6]孰謂吾廬幽：古詩：蟬噪林逾靜，鳥鳴山更幽。陶淵明詩：眾鳥欣有託，吾亦愛吾廬。◯趙云：古詩言庭樹曰：此物何足貴。
[7]更起爲君謀：孔融曰：坐上客常滿，鐏中酒不空。古今注：蓮花，一名水旦，二名水芝，一名木花。


=====================================================

奉同郭給事湯東靈湫作 0656 臺PDF1.162,中PDF2.166,四1068-36


【詩文】
東山氣濛鴻。宮殿居上頭[1]。君來必十月。樹羽臨九州[2]。隂火煮玉泉。噴薄漲巖幽[3]。有時浴赤日。光抱空中樓[4]。閬風入轍跡。曠原[一作野]延冥搜[5]。沸[一作拂]天萬乘動。觀水百丈湫[6]。幽靈斯可佳。王命官屬休[7]。初聞龍用壯。擘石摧林丘[8]。中夜窟宅改。移因風雨秋[9]。倒懸瑤池影。屈注蒼江流[10]。味如甘露漿。揮弄滑且柔[11]。翠旗淡偃蹇。雲車紛少留[12]。簫鼓盪四溟。異香泱莽浮[13]。蛟人獻微[一作徴]綃。曾祝沉豪牛[14]。百祥奔盛明。古先莫能儔[15]。坡陁金蝦蟆。出見蓋有由[16]。至尊顧之笑。王母不遣[一作肯]收[17]。復歸虚無底。化作長黃虬[一作龍與虬]。飄飄青𤨏郎[18]。文采珊瑚鉤[19]。浩歌渌水曲。清絶聽者愁[20]。

【注釋】
[1]宮殿居上頭：趙云：東山，驪山也。按《長安志》，《述征記》曰：「長安東則驪山，西則白鹿原，北望雲陽。悉見山阜之形，而常若雲霧之中。」其上，殿則有飛霜、九龍、玉女、七聖、長生、四聖、明珠、鬥雞之目，又有重明閣、觀風樓、朝元閣、按歌臺、羯鼓樓等也。《帝系譜》曰：天地初起，溟涬濛鴻。
[2]樹羽臨九州：言溫湯也。《長安志》：「開元後，玄宗每歲十月幸溫湯，歲盡而歸。」立羽葆蓋也。◯趙：《詩》：崇牙樹羽。江淹詩：君王澹以思，樹羽望楚城。
[3]噴薄漲巖幽：溫，泉也。《海賦》：陽水不治，陰火潛然。◯《杜補遺》：《本草》：玉泉，生藍田。陶隱居云：是玉之精華。又注曰：玉泉者，玉之泉液也，以仙室玉池中者爲上。今《仙經》三十六水法中，化玉爲玉漿，稱爲玉泉，服之可以長年，然功劣於自然泉液也。一名玉液，一名瓊漿。詳觀是詩，蓋言湯泉之色如玉，非玉之泉液也。◯趙云：《博物志》：凡水源有硫黃，其泉則溫。《水經》云：麗山溫水。俗云：始皇與神女戲，不以禮，神女唾之生瘡。始皇謝之，神女爲出溫水而洗除。今公以其水溫，故假陰火煮之以爲美。
[4]光抱空中樓：《山海經》：大荒之中，暘谷上，有扶桑，十日所浴。又曰：有七子，名曰羲和，浴日於甘泉。又曰：日拂於扶桑，出於暘谷，浴於咸池。◯趙云：蓋言日色出，光照樓閣。此泉正是咸池耳。
[5]廣原延冥搜：《杜補遺》：《神異經》曰：崑崙三角，其一角正北，干星辰，名曰閬風巓。其一角正西，曰玄圃臺。其一角正東，曰崑崙宮。◯趙云：以言乘輿遠詣而冥搜也。自驪山而出，若將訪崑崙而遊廣原，此所以言其欲冥搜也。《老子》：善行無轍迹。而義則周穆王欲車轍馬迹遍天下之意。顏延年云：周御窮轍迹。此所以謂之延冥搜也。《天台賦》：遠寄冥搜。公詩意必言閬風者，以周穆王嘗西征至崑崙墟，見西王母也。
[6]觀水百丈湫：《前漢·郊祀志》：湫淵，祀朝那。注：水清澈可愛，不容穢濁，龍之所居。◯趙云：鮑明遠《蕪城賦》歌吹弗天，言其聲之多也。萬乘動，則所動之聲然矣。◯百丈湫，傳記無所明載，特《長安志》有冷水一條，稱在縣東三十五里，亦曰百丈水，乃與戲水相近，且引《水經注》曰：冷水出浮胏山、戲水驪山鴻谷。按：浮胏山乃驪山之麓，而有異名耳。則冷水、戲水，皆出驪山之下。又《水經注》云：冷水歷陰盤、新豐兩原之間。戲水北歷戲亭，而《長安志》載戲亭陰盤城處，有湯泉水之名，且云：正觀中，乘輿將自東門入湯泉。水岸深數丈，時水瀑漲平岸。又見物狀如豬，當土門臥，命有司致祭。其物起，向北而失。時有詩，乃直指爲龍所在，惜乎《地志》不載。百丈湫字，及至尊遊幸，事無所考證，今故詳載其近似者，以竢博雅君子訂之。
[7]王命官屬休：趙云：言乘輿旣至湫傍，遂休官屬。休，乃百工休之休。
[8]擘石摧林丘：《大壯》：九三，小人用壯。郭緣生《述征記》：巨靈擘開華山。謝惠連詩：落雪灑林丘。
[9]移因風雨秋：趙云：龍用壯而擘石，此原爲湫之始也。窟穴改而移，又言龍所居非一處，然則湫之廣大可知矣。郭璞《江賦》：瑰奇之所窟宅。又《天台山賦序》：靈仙之所窟宅。
[10]屈注蒼江流：《漢·郊祀志》：谷永云：登遐倒景，覽觀縣圃，浮遊蓬萊。如淳曰：在日月之上，反從下照，故其景倒。《大人賦》：貫列缺之倒景。孫綽《天台賦》：或倒景於重溟。張協《七命》云：倒景而開軒。《海賦》：瑰琦之所窟宅。《廣雅》：日景在下曰倒景。◯趙云，言湫之深廣險激。公詩又於《過驪山之下》曰：瑤池氣鬱律者如此。舊注引倒景以證倒懸，非是。謝眺詩：結軫青郊路，迴瞰滄江流。舊本作蒼江，非是。
[11]揮弄滑且柔：江賦：揮弄灑珠。《周禮》：欲其柔而滑。卻參倣《選》詩「齊瑟和且柔」也。
[12]雲車紛少留：《九歌》：靈旗蹇兮姣服。又：蹇將憺兮壽宮。枚乘《七發》：旌旗偃蹇。相如：建翠華之旗。注：以翠羽爲旗上葆也。《大人賦》：掉指橋以偃蹇。又云：蜩蟉偃蹇。薛云：《楚辭·東皇太一》曰：靈偃蹇兮姣服。又《大司命》曰：乘回風兮載雲旗。二章，屈原之所作也。◯趙云：淡偃蹇，則在高遠間，自下觀之淡如也。神仙有五雲之車也，紛少留，則嬪嬙侍御之多矣。《北征賦》：曾不得乎少留。《登樓賦》：曾何足以少留。
[13]異香泱莽浮：漢武帝：簫鼓鳴兮發棹謳。顏延年：笳鼓震溟州。木玄虛《海賦》：泱漭淡泞。《七啟》：入乎泱漭之野。謝玄暉：晨光復泱漭。張平子：決莽無疆。劉伶：泱漭望舒隱。趙云：《選》詩：雨足麗四溟。泱莽字，舊注所引皆是。泱漭，泱，音烏朗切；漭，音模朗切。或注云：無疆限之貌，或注云：不明之貌。漭雖與莽同音，而終非泱莽正出，其字在《上林賦》，言八川之流曰：過乎泱莽之野。注云：大貌。《山海經》所謂大荒之野也，以言水流之長遠。異香泱莽浮，則香之所浮，如此其荒遠也。
[14]曾祝沉豪牛：《吳都賦》：泉室潛織而卷綃。注云：鮫人織輕綃於泉室以賣之。◯趙云：獻微綃，則以湫之深廣，宜有之矣。下句所以祭其湫也。《詩》：曾祝致告。
[15]古先莫能儔：《書》：作善降之百祥。
[16]出見蓋有由：相如《哀二世賦》：登陂陀之長坂。◯趙云：陂陀金蝦蟆，於百祥奔盛明之下，則所以爲祥矣。《唐·五行志》亦有載蝦蟆色如金者，則此金蝦蟆蓋是實事。或云：驪山上有古碑載之。
[17]王母不遣收：《大人賦》：吾乃今日睹西王母，暠然白首，戴勝而穴處兮，亦幸有三足烏爲之使。◯趙云：王母，言貴妃也。上旣以湫比瑤池，則此用王母尤宜。
[18]飄飄青瑣郎：漢武帝說相如大人賦，飄飄有凌雲氣。初，秦、漢別給事黃門之職，後漢倂爲一官，故有給事黃門侍郎，掌侍從左右給事中，使關通中外及諸王朝見，於殿上引王就座，日暮入對青瑣門拜，故謂之夕郎。《宮闕簿》曰：青瑣門在南宮。衞瓘注《吳都賦》曰：青瑣，戶邊青鏤也。范雲詩有云：攝官青瑣闥。
[19]文采珊瑚鉤：見上《送孔巢父》詩注。
[20]清絕聽者愁：盧湛：俯澡綠水。馬季《長笛賦》：中取度於白雪、綠水。注：二曲名。嵇叔《夜琴賦》：初涉淥水，中奏清徴。張翰《弔賈生賦》：敢不敬弔，寄之淥水。


=====================================================

夜聽許十誦詩愛而有作 0592 臺PDF1.166,中PDF2.174,四1068-37


【詩文】
許生五臺賔。業白出石壁[1]。余亦師粲可。身猶縳禪寂[2]。何階子方便。謬引爲匹敵[3]。離索晚相逢。包蒙欣有擊[4]。誦詩渾遊衍。四座皆辟易[5]。應手看捶鉤。清心聽鳴鏑[6]。精微穿溟涬。飛動摧霹靂[7]。陶謝不枝梧。風騷共推激[8]。紫鷰[一作鸞]自超詣。翠駮誰剪剔[9]。君意人莫知。人間夜寥閴[10]。

【注釋】
[1]業白出石壁：河北有五臺山。《杜補遺》：酈元《水經注》曰：五臺山，其山五巒巍然，故曰五臺。《御覽》載《山經》云：此山名爲紫府，仙人居之。北臺之山，冬夏常冰雪不可居，卽文殊師利鎭毒龍之所，今多佛寺。四方僧徒、善信之士，多往遊焉。石壁，寺名。謝靈運有《石壁精舍》詩。《金光經》云：遠離一切諸惡等善，修無量白淨之業。佛經以善業爲白業，惡業爲黑業。◯趙云：言許生客居五臺，行業精白而出也。達磨嘗曰：當勤白業，護持三寶也。《列子》載趙襄子狩於中山。藉芿燔林，熻赫百里。有一人從石壁中出，隨煙上下也。五臺山，阿羅漢所在。謂許生爲五臺賓，因其隱迹五臺而名之，遂云出石壁，乃所以神異之也。黃魯直卻變用入石壁事，自贊其畫云：前世寒山子，後身黃魯直。頗遭俗人惱，思欲入石壁。夫石壁之可出可入，非神異者能之乎？
[2]身猶縳禪寂：師粲善詩。◯《杜正謬》：璨可，乃六祖僧璨及慧可禪師。《璨傳法偈》云：華種雖因地，從地種花生。若無人下種，花地盡無生。《可傳法偈》云：本來緣有地，因地種花生。本來無有種，花亦不能生。璨、可二禪師，乃禪中祖師，故子美云：師璨可。縛禪寂，非師璨善詩也。又《補遺》：《維摩經》：所生無縛，能爲眾生說法解縛，如佛所說。若自有縛，能解彼縛，無有是處。若自無縛，能解彼縛，斯有是處。是故菩薩不應起縛。何謂縛？何謂解？貪著禪味，是菩薩縛；以方便生，是菩薩解。又云：以大精進，攝諸懈慢；一心禪寂。攝諸亂意。◯趙云：此兩句髣髴似對，大手段多如此。故蘇東坡亦有之。粲、可，二人之名；禪寂是兩字也。粲則僧粲，可則慧可。按《傳燈錄》，正與達磨世次相接。公方言與許生共學性空事，故詩語用此。許生巳業白而出，吾猶縛禪空而未脫，亦自慊之辭。縛字出佛書，蓋以對解。其語曰：貪著禪味，是菩薩縛。縛禪則不能解矣。
[3]謬引爲匹敵：魏文侯師田子方也。◯趙云：此兩句又對，蓋言有何因階，得子垂方便之行，而以之爲匹也。洪駒父引佛經稱善巧方便是。舊注以爲田子方，非。又《玉臺新詠》載桃葉《答王獻之團扇歌》云：動搖郎玉手，因風託方便。應德璉詩云：伸眉路何階。梁張纘《離別賦》：顧龍門而掩涕，瞻郢路而何階。
[4]包蒙欣有擊：離羣索居。《易》九二，包蒙。上九，擊蒙。
[5]四座皆辟易：《項羽傳》：項羽嗔目叱赤泉侯，人馬俱驚，辟易數里。◯趙云：《國語》云：工誦詩。《詩》云：及爾遊衍。古詩《詠香爐》云：四座莫不歡。
[6]清心聽鳴鏑：《莊子·知北遊》：大馬之捶鉤者，年八十矣，而不失毫芒。注：玷捶鉤之輕重，而無毫芒之差。都無懷，則物來皆應。《前漢·匈奴傳》：冒頓作鳴鏑出獵，左右皆隨鳴鏑而射殺頭曼。應劭曰：曉箭也。左思詩：邊城苦鳴鏑。陸機：鳴鏑自相知。◯趙云：上句言其詩之熟也，下句言其詩之清也。此亦古人所謂好詩清熟如彈丸之意。邇時黃魯直詩云：新詩如鳴弦，蓋出於此也。《莊子》輪扁斫輪有曰：得之於心而應之於手。《晉書》有曰：願陛下清心寡欲，約己便民。
[7]飛動摧霹靂：《莊子·在宥》篇：大同乎涬溟。注：與物無際。《釋文》：涬，戶頂反，又音幸。溟，亡頂反。自然氣也。《公羊》注曰：雷疾而甚者爲震。震與霆皆謂霹靂也。◯趙云：溟涬者，天地初起之氣而可穿之，言其意思深遠也。霹靂者，所以震物之聲，而反摧之，言其句法神妙也。《帝系譜》曰：天地初起，溟涬濛鴻。《素問》云：雲物飛動。《北史》：神武歎薛孤延之勇決曰：延乃能與霹靂鬥。
[8]風騷共推激：陶潛、謝玄暉、靈運、惠連之徒也。《前漢·項籍傳》：籍卽帳中斬宋義頭，諸將讋服，莫敢枝梧。如淳曰：枝，猶枝柱也。臣瓚曰：小柱爲枝，邪柱爲梧，今屋邪柱是也。陶、謝，二人之姓，陶潛、謝靈運也。風、騷是兩字，《國風》與《離騷》也。上句言其詩凌爍之也，下句言其相追逐也。
[9]翠駮誰剪剔：《爾雅》：駮如馬，倨牙食虎豹。《管子》曰：桓公乘馬，虎望見而伏，公問管仲。「意者君乘駮馬？」，曰：「然。」管仲曰：「駮馬食虎豹，故疑焉。」《莊子》曰：治馬者燒之剔之。◯《杜補遺》：《西京雜記》：漢文帝自代還，有良馬九，皆天下之駿，一名浮雲，二名赤靈，三名絕羣，四名逸騾，五名紫燕騮，六名經螭驄，七名師子，八名麟駒，九名絕塵，號爲九逸。◯趙云：紫鸞者，是鸞鳳之鸞。杜田以爲紫燕，誤矣。蓋公此篇雖云古詩，自首兩句而下，每每用對，而句眼平側相連，若作紫燕，非止義錯而失句眼矣。何則？鸞鳳之名，雖曰色多丹者曰鳳，故每言丹鳳；色多青者曰鸞，故每言青鸞。如鳳五色而多紫者曰鸑鷟，但前人未嘗言紫鸑鷟，而杜公於《北征》詩曰：天吳及紫鳳，顚倒在短褐，則在鳳言紫矣，今曰紫鸞自超詣，固亦如紫鳳之稱。杜田《正誤》於卷首云：見歐陽家善本作燕，遂引漢文帝九馬之一曰紫燕騮，而蔡伯世《正異》亦作紫燕，如此則平側不相連，又兩句皆言馬，不亦拙乎？紫鸞用對翠駮，以兩物比之，紫鸞自超詣，言其才之遠到，如鸞鳥之超騰詣至。《楚辭》云：鸞鳳翔於蒼雲，則其超詣可知。公《夔府詠懷》詩有云：紫鸞無近遠，亦超詣之意。
[10]人間夜寥闃：趙云：寥闃者，寂靜之義。梁蕭子範《直坊賦》曰：何坊禁之寥闃，對長夜之蕪永。


=====================================================

橋陵詩三十韻因呈縣内諸官 0515 臺PDF1.169,中PDF2.180,四1068-39

【題解】
鮑云：開元三年六月，睿宗崩。十月，葬橋陵。公故有是詩。新添：上郡陽周縣橋山南有黃帝冢。開元三年，葬睿宗同州奉先縣，因名橋陵。◯趙云：陵在蒲城縣西北二十里之豐山。唐初本屬同州，以建橋陵，改爲奉先縣，仍隸京兆府。

【詩文】
先帝昔晏駕。茲山朝百靈[1]。崇岡擁象設。沃野開天庭[2]。即事壯重險。論功超五丁[3]。坡陁因厚地。却略羅峻屏[4]。雲闕虚冉冉。風松肅泠泠[5]。石門霜露白。玉殿莓苔青[6]。宫女曉[趙作晚]知曙。祠官朝見星[7]。空梁簇畫戟。隂井敲銅瓶[8]。中使日夜繼[9]。惟王心不寧[10]。豈徒䘏備享。尚謂求無形[11]。孝理敦國政。神凝推道經[12]。瑞芝産廟柱。好鳥鳴[一作巢]巖扃[13]。高岳前嵂崒。洪河左瀅濴[14]。金城蓄峻趾。沙菀交廻汀[15]。永與奧區固。川原紛眇冥[16]。居然赤縣立。臺榭爭岧亭[17]。官屬果稱是。聲華眞可聽[18]。王劉美竹潤。裴李春蘭馨[19]。鄭氏才振古。啖侯筆不停[20]。遣詞必中律。利物常發硎[21]。綺繡相展轉。琳琅愈[一作逾]青熒[22]。側聞魯恭化。秉德崔瑗銘[23]。太史候鳧影。王喬隨鸖翎[24]。朝儀限霄漢。客思迴林坰[25]。轗軻辭下杜。飄颻陵濁涇[26]。諸生舊短褐。旅泛一浮萍[27]。荒歲兒女瘦。暮途涕泗零[28]。主人念老馬。廨宇容秋螢[29]。流寓理豈愜。窮愁醉未醒。何當擺俗累。浩蕩乘滄溟[30]。

【注釋】
[1]茲山朝百靈：《前漢志》：宮車晏駕。注：天子當晨起早作，而方崩殞，故稱晏駕者，凡臣子之心，猶謂宮車晚出也。《海賦》：竭盤石，栖百靈。趙云：《史記》：王稽謂范雎曰：宮車一日晏駕。舊注引《漢天文志》在後矣。《海賦》有栖百靈。陸機作《吳大帝誄》，有云：幽驅百靈。
[2]沃野開天庭：嵇叔《夜琴賦》：託峻岳之崇崗。《蘭亭序》：崇岡峻嶺。張平子《西京賦》：廣衍沃野，厥田上上。◯《杜補遺》：宋玉《招魂》：像設居室，靜安問些。注：言爲君於此，造設室宇，結像舊居，清靜寬間，甚可安焉。◯師：謝眺冊文：陳象設於園寢。◯趙云：自此而下，凡十五韻。言山之氣象，陵之幽寂，且言王之孝思，又言地之連固也。《前漢書》云：秦地沃野千里。舊注引《西京賦》在後矣。《蜀都賦》：摛藻掞天庭。
[3]論功超五丁：《易》：習坎，重險也。《天台賦》：履重險而逾坂。沈休文：卽事旣多矣。《蜀王本紀》曰：天爲蜀生五丁力士能徙山，秦王獻美女與蜀王。蜀王遣五丁迎女，見一大蛇入山穴中。五丁共引蛇，山崩，五丁皆化爲石矣。趙云：美其有事於此陵。功力之多也。卽事，祖出《列子》，蓋言卽就其事也。謝靈運用此兩字於詩云：卽事怨暌攜。《漢史》云：諸將論功。
[4]卻略羅峻屛：相如《二世賦》：登坡陀之長坂。◯趙云：古歌辭《隴西行》云：卻略再拜跪，然後持一杯。此義雖言健婦對客恭敬謹節之貌，卻略乃退身之義也。山之退而在後，其勢亦然。
[5]風松肅泠泠：《天台賦》：雙闕雲竦以夾路。顏延年詩：松風遵路急。《離騷·七諫》：下泠泠而來風。蘇武詩：泠泠一何悲。
[6]玉殿莓苔青：孫綽：踐莓苔之滑石。《異苑》曰：天台山石，有莓苔之險。◯《杜補遺》：予嘗讀《唐舊史·鄭絪傳》：其子顥尙宣宗女萬壽公主，因壽昌節上壽回，昏然晝寢，夢至一處，宮殿邃嚴，殆非人世。與十數人納涼聯句，旣悟，惟省十字云：石門霧露白，玉殿莓苔青。私怪語不祥。不數日，宣宗弓劍上仙，方悟其事，乃續其詩爲十韻。予觀顥所夢十字，與子美《橋陵詩》中二句大同，唯以霜爲霧小異。又《橋陵詩》首句云先帝昔晏駕，則亦與上仙之意合。使顥知杜詩有此句而夢之乎？則旣悟決知其爲不祥之證，而必不續之也。蓋不知子美有此句而夢之，是神之所爲，亦不過如是也。顥所續詩，律切典雅，無愧作者，今錄於此。間歲流虹節，歸軒出禁扄。奔波逃畏景，蕭灑夢殊庭。境象非曾到，崇嚴昔未經。日斜烏斂翼，風動鶴飄翎。異苑人爭集，涼臺筆不停。石門霧露白，玉殿莓苔青。若匪灾先兆，何緣思入冥。丹墀虛仗馬，華蓋負雲亭。白日成千古，金滕閟九齡。小臣哀絕筆，湖上泣青萍。趙云：《禮記》：霜露旣濡，霜露旣降。
[7]祠官朝見星：趙云：上以其無事，晚而後知曉也。下以其勤恪，而虔於從事也。
[8]陰井敲銅甁：趙云：薛道衡云：空梁落燕泥。
[9]中使日夜繼：趙作日繼夜，蔡作日相繼，蓋取其對。
[10]惟王心不寧：趙云：《唐書》載，裴度之討淮西，先是諸道兵皆有中使監軍，進退不由主將，度至行營，並奏去之，則中使之名，自度已前有矣。《周禮》：惟王建國。《詩》：王心載寧、王心則寧。
[11]尙謂求無形：趙云：《禮記》：備物之享。《禮》云：視於無形。
[12]神凝推道經：《莊子》曰：用志不分，乃凝於神。◯趙云：上句以言後王之孝思，下句以言先王之如在。「孝理」字本是「孝治」，高宗諱「治」字，故改「治」爲「理」。
[13]好鳥鳴巖扃：肅宗延英殿御座，梁上生玉芝，一莖三花。上製靈芝詩。◯趙云：自是橋陵廟中柱耳。舊注引肅宗延英殿，非是。曹子建詩：好鳥鳴高枝。
[14]洪河左瀅濴：《西都賦》：右界裦斜、隴首之險，帶以洪河、涇渭之川。◯趙云：高岳，指嵩高山也。字起於崧高惟岳。洪河，指言橋陵之左，是洪河所過也。◯趙云：嵂崒、𡺚崒，則用崒字。崒，音才律切。韻書注云：峯頭巉嵒也。若山在左而卒在右，則音祚骨切，乃連崪屼云矣。瀅、濴兩字，韻書不載，惟《玉篇》有瀅字，以同滎字，音胡坰切；有濴字，音烏營切，則縈字也。縈字在大清字韻中，惟滎字在小青字韻中，如此，則豈洪河左瀅濴可讀作縈熒①，而傳寫之誤耶。
[15]沙菀交迴汀：班固賦：建金城之萬雉，乃鑿墉之峻趾，以益其高也。◯《杜正謬》：金城，地名也。《前漢·地理志》：秦地，於天官東井、與鬼之分野，西有金城、武威。唐金城爲蘭州郡名。是詩以金城對沙苑，則其爲地名可知矣，非特如金城、湯池，取其堅固也。「金城土酥淨如練」、「金城賊咽喉」，其義同此。漢金城郡注曰：金城郡，昭帝始元六年置。應劭曰：初築城得金，故曰金城。瓚曰：稱金，取其堅。師古曰：一云以郡在京師之西，故謂之金城。金，西方之行也。沙苑隸左馮翊，見下《沙苑行》。◯趙云：沙苑於橋陵，同是一州之地爲相近，而金城在橋陵之西北，相去之遠，乃言及之，豈所謂蓄峻址者，其山聯亙，自金城來邪？蓋地理家謂之來岡者乎？左太沖《魏都賦》曰：藐藐標危，亭亭峻址。
[16]川原紛眇冥：《西都賦》：防禦之阻，則天地之奥區焉。張平子賦：實爲地之奥區神皋。
[17]臺榭爭岧亭：張衡《慮圖》曰：崑崙東有赤縣之州，風雨有時，寒暑有節。苟非此土，南則多暑，北則多寒，東則多陰，故聖王不處焉。《史記》：鄒衍著書云：中國於天下，八十一分居其一分耳。中國名赤縣，內自有九州；禹之敍九州是也。不得爲州數，中國外亦如赤縣州者有九，乃謂九州也。江淹詩：岧亭南樓期。《西京賦》：干雲霧而上達，狀亭亭以迢迢。趙云：《尹文子》曰：形之與名，居然別矣。今蒲城縣在魏本屬同州。唐開元四年，以縣之豐山建睿宗橋陵，改爲奉先縣，仍隸京兆府，十七年升爲赤。舊注引非是。《世說》：王丞相見衞洗馬曰：居然有羸形。晉人用「居然」字甚多，姑舉其一。
[18]聲華眞可聽：謂縣內諸官也。《周禮》：一曰天官，其屬六十。劉寬以誠長者待官屬。
[19]裴李春蘭馨：《爾雅》：東南之美者，有會稽之竹箭焉。晉江逌《竹賦》：有嘉生之美竹，翕幽液以潤本。◯趙云：《說文》：蘭，香草也。嵇叔《夜琴賦》：春蘭波其東。
[20]啖侯筆不停：《詩》：振古如茲。注：振，自也。王、劉、裴、李、鄭、啖，皆當時赤縣官也。◯趙云：振，古者；若言其才須從古中求也。禰正平《鸚鵡賦序》：衡因爲賦，筆不停綴。
[21]利物常發硎：陸士衡《文賦》：放言遣辭，良多變矣。《莊子》：鳴而中律。又：庖丁爲文惠君解牛，曰：今臣之刀，十九年而所解數千牛矣，而刀刃若新發於硎。
[22]琳琅愈青熒：《西都賦》：琳珉青熒。《校獵賦》：玉石嶜崟，眩耀青熒。
[23]秉德崔瑗銘：《後漢》：魯恭爲中牟令，專以德化爲理，不任刑罰。《後漢》：崔瑗高於文辭，尤善爲書記箴銘。所著賦碑、箴頌，今座右銘傳於世。◯趙云：又言六君子之中爲知縣者。
[24]王喬隨鶴翎：趙云：《後漢》：「王喬者，河東人也。顯宗世，爲葉令。喬有神術，每月朔望，常自縣詣臺朝。帝怪其來數，而不見車騎，密令太史伺望之。言其臨至，輒有雙鳧從東南飛來。於是候鳧至，舉羅張之，但得一雙舄焉。乃詔尙方診視，則四年中所賜尙書官屬履。」此載在《後漢·王喬傳》，然無鶴事，今卻云「王喬隨鶴翎」，因更用周靈王太子王子喬事貼之也。周太子王子晉亦曰王子喬。《列仙傳》：王子見桓良曰：告我家七月七日，待我於緱氏山頭。至時，乘白鶴在山頭，望之不得，舉手謝時人，數日而去。今公以六君子之中爲知縣者，比之後漢王喬，而太史候其履鳧之影，又就後漢王喬身中，比之爲眞是周太子王喬，又乘鶴而往朝也。
[25]客思迴林坰：謝靈運：照灼爛霄漢，又：結念屬霄漢，孤景莫與謾。謝惠連：相送越坰林。◯趙云：《爾雅》：林外謂之坰。自此至篇終，公自述也。知縣入朝，而公不得預，此所以自歎也。
[26]飄颻陵濁涇：《孝宣紀》：尤樂杜鄠之間，率常在下杜。孟康曰：在長安南。師古曰：下杜卽今之杜城。《詩》：涇以渭濁。
[27]旅泛一浮萍：婁敬曰：臣衣帛，衣帛見；衣褐，衣褐見。古詩：泛泛江漢萍，漂蕩水無根。劉靈曰：俯觀萬物擾擾焉，如水之載浮萍。王逸曰：自比如萍，隨水浮遊。◯趙云：短褐，使貧者衣短褐也。舊注非是。
[28]暮途涕泗零：《史記》：伍子胥曰：吾日暮途遠，吾故倒行而逆施之。《詩》：涕零如雨。
[29]廨署容秋螢：《韓詩外傳》：昔田子方出，見老馬於野，喟然有志，問於御者，曰：故公家畜也，罷而不爲用，故放出。田子方曰：少盡其力，而老棄其身，仁者不爲也。束帛贖之。窮士聞之，知所歸心。◯趙云：公多以老馬自況，又以況人之美材，取管仲言老馬之智可用而已。秋螢，乃車胤聚螢事，豈言客於縣宇而容其讀書乎？
[30]浩蕩乘滄溟：《史虞卿傳》：贊虞卿非窮愁，亦不能著書以自見於後世。◯趙云：謝靈運《擬王粲詩序》云：家本秦川貴公子，遭亂流寓，自傷情多也。篇終乃白鷗沒浩蕩，從此辭之意，不必用言水之浩蕩也。


【按語】
「金城土酥淨如練」，見0223《病後過王倚飲贈歌》；「金城賊咽喉」，見3955《八哀詩》。


【校記】
①趙注前云「瀅」同「滎」，「濴」同「縈」，以字易字，則「洪河左瀅濴」中之「瀅濴」可讀作「滎縈」。然後文又云：可讀作「縈熒」，似誤；「熒」字不相涉，且重下「琳琅愈青熒」。


=====================================================

沙苑行 0541 臺PDF1.175,中PDF2.192,四1068-41

【題解】
隸左馮翊，在長安之西。

【詩文】
君不見左輔白沙如白水。繚以周墻百餘里[1]。龍媒昔是渥洼生。汗血今稱獻於此[2]。苑中騋牝三千匹[3]。豐草青青寒不死[4]。食之豪健西域無[5]。每歲攻[一作收]駒冠邊鄙[6]。王有虎臣司苑門。入門天廏皆雲屯[7]。驌驦一骨獨當御[8]。春秋二時歸至尊[9]。内外馬數將盈億[10]。伏櫪在坰空大存。逸羣絶足信殊傑[11]。倜儻權奇難具論[12]。纍纍塠阜藏奔突[13]。往往坡陁縱超越[14]。角壯飜同麋鹿遊。浮深簸蕩黿鼉窟[15]。泉出巨魚長比人。丹砂作尾黃金鱗。豈知異物同精氣。雖未成龍亦有神[16]。

【注釋】
[1]繚以周牆百餘里：《前漢》：京兆尹、左馮翊、右扶風，謂之三輔。潘岳《關中記》①曰：三輔舊治長安城中，長吏在其縣治民。光武東都之後，扶風出治槐里，馮翊出治高陵。班固《西都賦》：西郊有上囿禁苑，繚以周牆，四百餘里，其中乃有大宛之馬。《百官公卿表》注：馮，輔也。翊，左也。《三輔故事》曰：上林連綿四百餘里。繚，力鳥切。張平子《西京賦》繚垣綿聯，四百餘里矣。趙云：沙苑在同州，於昔爲馮翊郡。州有白水縣，以其水白名之。沙苑之沙，白正如水之白，取本處事以譬之也。
[2]汗血今稱獻於此：《前漢·禮樂志》：天馬騋，龍之媒。元狩三年，馬生渥洼水中作。《天馬歌》本紀不載，惟元鼎四年秋，馬生渥洼水中作《寶鼎天馬之歌》。《西域傳》：宛別邑七十餘城，多善馬，馬汗血。言其先天馬子也。
[3]苑中騋牝三千匹：定之方中騋牝三千。毛氏：馬七尺曰騋。騋馬，牝馬也。唐貞觀初，僅有牧牝三千匹，從赤岸澤徙之隴右。《風俗通》曰：馬一匹。俗說相馬及君子，與人相匹。或曰：馬夜行目明，照前四丈，故曰一匹。或曰：度馬縱橫，適得一匹。或說馬死賣得一匹帛。或云《春秋左氏》說諸侯相贈乘馬束帛，帛爲匹，與馬之相匹耳。《韓詩外傳》：吳門馬如一匹練。
[4]豐草青青寒不死：湛湛露斯，在彼豐草。古詩：青青河畔草。漢童謠：千里草，何青青。
[5]食之豪健西域無：西域大宛國馬嗜苜蓿。用王裦《謝馬啟》：邊城無草。◯趙云：蓋言寒時草當死，而沙苑之地宜草，雖寒時而不死也。以之食馬則豪健焉。雖西域出馬之地，亦無此豪健也。舊注引非是。
[6]每歲攻駒冠邊鄙：《周禮·夏官》：廋人掌十有二閑之政教，以阜馬、伏特、教駣、攻駒。注：攻駒，乘其蹄齧者閑之。又校人：春執駒。鄭司農云：執駒無令近母，猶攻騎也。二歲曰駒，三歲曰駣。玄謂執猶拘也。《月令》：仲夏頒馬政。注：教駣、攻駒之類也。
[7]入門天廏皆雲屯：矯矯虎臣。《西都賦》：披飛廉，入苑門。《西域傳》：蒲梢、龍文、魚目、汗血之馬，盈於黃門。漢有閑駒、橐泉、駒駼、丞華五監，各有長丞。文又有未央、承華、駒駼、龍馬、輅軫、大廏，皆有令。漢苑三十六所在邊。《劉表傳》：雲屯冀馬。虞子陽：雲屯七萃。陸機：胡馬如雲屯。
[8]驌驦一骨獨當御：《左傳·定三年》：唐成公如楚，有兩驌驦馬，子常欲之，不與。三年，止之。唐人竊馬而獻子常，子常歸唐侯。馬融曰：驌驦，鳥也，馬似之。《選·張景陽·七命》云：驂唐公之驌驦。◯《杜補遺》：《酉陽雜俎》云：驌驦，狀如燕，稍大，足趾似鼠，未常見下地，常止林中。及飛舉，則上凌青霄，出涼州。馬名驌驦者，言其如驌驦之飛舉也。又《禽經》曰：白鳳曰驌驦。見第九「威遲白鳳態」《補遺》。
[9]春秋二時歸至尊：魯莊公新作延廏，凡馬日中出入。注：中，分也。春分出之，秋分內之。◯趙云：虎臣所掌之馬雖多，而其中唯驌驦一種之骨充御，故一年之中，春秋兩次進之。舊注引非是。
[10]內外馬數將盈億：開元初，牧馬二十四萬匹，十三年，加至四十五萬匹。魏武：老驥伏櫪。魯頌：在埛之野。趙云：言櫪中埛外空大存之，而不如驌驦之貴也。
[11]逸羣絕足信殊傑：顏延年賦：伊逸倫之妙足，又別輩越羣。《蜀志·關羽傳》：馬超未及髯之絕倫逸羣也。魏文帝書曰：中國雖饒馬，其知名絕足亦少。曹毗《馳射賦》：何逸羣之奇駿也。
[12]倜儻權奇難具論：《禮樂志》：倜儻精權奇。顏延年賦：雄志倜黨精權奇。◯趙云：謝靈運《入彭蠡湖口》詩：風潮難具論。
[13]纍纍塠阜藏奔突：
[14]往往坡陀縱超越：《列仙傳》：蘇躭騎鹿，遇險絕處能超越，語人曰：龍也。謝靈運詩：虛舟有超越。◯趙云：蓋言沙苑之地，高者塠阜，則馬之奔突可藏；稍峻處坡陀，則馬乃能超越之，以馬適性且材健也。
[15]浮深簸蕩黿鼉窟：顏延年賦：分馳迥場，角壯永埒。《韓子》曰：如耳說衞嗣君公曰：夫馬似鹿者價千金，然世有百金之馬，而無一金之鹿，何也？馬爲人用，而鹿不爲人用。《孟子》曰：與鹿豕遊。伍員曰：見麋鹿遊姑蘇臺。《龐公傳》：黿鼉穴於深淵之下。木玄虛《海賦》：或屑沒於黿鼉之穴。◯趙云：言馬之角鬥其壯，可與麋鹿並其能，以麋鹿善走險故也。言馬浴時浮於深處，直至搖動黿鼉穴，又因以見其多也。舊注引非是。
[16]雖未成龍亦有神：《夏官》：馬質：禁原蠶者。注：原，再也。天文辰爲馬。《蠶書》：蠶爲龍精，月直大火，則浴其種。是蠶與馬同氣，物莫能兩大，禁再蠶者爲傷馬歟？顏延年賦：禀靈月駟，祖雲螭也。◯趙云：《書》：不貴異物，《易》：精氣爲物。龍或魚所化，或馬所爲，故異物同精氣也，句接浮深之下，則沙苑之側有水，正馬之浴處，而水中有是魚也。舊注乃引禁原蠶事，非是。惜乎圖志不載，幸於公詩是之。


【按語】
趙云：「《書》：不貴異物，《易》：精氣爲物。龍或魚所化，或馬所爲，故異物同精氣也，句接浮深之下，則沙苑之側有水，正馬之浴處，而水中有是魚也。舊注乃引禁原蠶事，非是。惜乎圖志不載，幸於公詩是之。」異物同精氣，故同一精氣，可化爲良馬，可化爲巨魚，亦可化爲龍。良馬多而聚浴於沙苑之水，良馬之精氣雖未成龍，亦可神化爲巨魚。此等異事，圖志不載，幸得見於公詩也。又見0608《驄馬行》「雲霧晦冥方降精」趙注。


【校記】
①潘岳《關中記》並無三輔、光武、槐里、高陵等名，注誤引《關中記》。注中文字似引自《三輔黃圖》。


=====================================================

騘馬行 0608 臺PDF1.178,中PDF2.198,四1068-43

【題解】
太常鿄卿敕賜馬也，李鄧公愛而有之，命甫製詩。◯趙云：竊嘗論此一篇之大意，馬乃太常梁卿所受賜於君者也。君賜之物，不可以取，亦不可以予。李鄧公者，乃愛而有之，則其取之非是，故公詩首託之以鄧公馬癖而已，且曰：夙昔傳聞思一見，則其欲之也舊矣。又曰：卿家舊賜公能取，則見鄧公以勢位取之，而梁卿不能保君賜之舊物矣。又曰：豈有四蹄疾於鳥，至肯使騏驎地上行六句，其意以言馬之神駿如此，亦非人臣得而有之，當爲至尊之御，且以言卿受賜於君，公能取之而不能拒，公旣奪賜於卿家，宜必爲君王之詔復取之矣。嗚呼！取非其有謂之盜。公之詩，微文婉義，而寓箴規之意。彼爲鄧公者能不知耻乎？

【詩文】
鄧公馬癖人共知。初得花驄大宛種[1]。夙昔傳聞思一見。牽來左右神皆竦[2]。雄姿逸態何崷崪。顧影驕嘶自矜寵[3]。隅目青熒夾鏡懸。肉騣碨礧連錢動[4]。朝來乆試華軒下。未覺千金滿高價[5]。赤汗微生白雪毛。銀鞍却覆香羅帕[6]。卿家舊賜公能取[一作有之]。天廏眞龍此其亞[7]。晝洗須騰涇渭深。朝趨可刷幽幷夜[8]。吾聞良驥老始成。此馬數年人更驚。豈有四蹄疾於鳥。不與八駿俱先鳴[9]。時俗造次那得致。雲霧晦冥方降精[10]。近聞下詔喧都邑。肯使騏驎地上行。

【注釋】
[1]初得花驄大宛種：晉時王濟解相馬，又甚愛之，而和嶠頗聚斂，預常稱濟有馬癖，嶠有錢癖。《西域傳》：大宛國多善馬。嶠山上有馬，不可得，因取五色牝馬置其下，與集生駒，號天馬子。
[2]牽來左右神皆竦：新添：南子蕭摩訶千聞不如一見。
[3]顧影驕嘶自矜寵：顏延年賦：弭雄姿以奉引，《西都》：嵓峻𡺚崒。傅玄《鷹賦》：雄姿邈世，逸氣橫生。◯趙云：「雄姿逸態」，昔之言鷹與馬者，皆用此字，惟其雄逸，故可使矣。崒，音祚骨切。在人有顧影自憐者矣，在馬亦宜然，故於「自矜寵」使「顧影」字也。
[4]肉騣碨礧連錢動：顏延年賦：徒觀其附筋樹骨，垂梢植髮，雙瞳夾鏡，兩權協月。又：睨影高鳴，將超中折。《西都賦》：琳珉青熒。《爾雅》：青驪驎驒，今連錢驄也。梁元帝《紫騮馬》詩：金絡飾連錢。◯《杜補遺》：張平子《西京賦》云：青駮摯於韝下，韓盧噬於緤末，猛毅髬髵，隅目高匡，威攝兕虎，莫之敢亢。注：隅目，謂目有角也。肉駿當作肉騣。東坡有說云：余在歧下，見秦州進一馬騣，如牛項。垂胡側立，顚倒毛生肉端，蕃人云：此肉騣馬也。乃知鄧公《驄馬行》「肉駿碨礧連錢動」，當作肉騣是也。然唐開元二十九年三月，滑州刺史李邕獻馬肉騣、麟臆，巳載於唐史矣，先生豈偶不憶邪？連錢正是驄馬之文。《爾雅》：青驪驎驒。而郭璞注曰：色有深淺，班駮隱鄰，今之連錢驄也。傅緯《天馬引》云：驄，馬表連錢。
[5]未覺千金滿高價：《韓子》：馬似鹿者直千金。又漢使壯士持千金請宛善馬。潘岳：珥筆華軒。王景玄：長想馮華軒。江淹：許史乘華軒。
[6]銀鞍卻覆香羅帕：《漢書》：霑赤汗。《東觀漢記》曰：漢武帝歌天馬，霑赤汗。今親見其然，血從前髆上小孔中出。陳祖孫登詩：落淚灑銀鞍。徐敬業：汗馬躍銀鞍。周弘正詩：銀鞍耀紫韁。
[7]天廏眞龍此其亞：《周禮》：凡馬八尺以上爲龍。《禮記》：孟春之月，天子乘蒼龍。◯趙云：天廏眞龍，則天子所御之馬也。眞龍之亞，自非天子所賜，人臣豈亦得而有之哉！唯天子之賜，而後太常梁卿得之，今云卿家舊賜公能取，蓋非以勢迫之，則以利誘之，以百計中之矣。此其所以謂能取乎？
[8]朝趨可刷幽幷夜：顏延年賦：簡偉塞門，獻狀絳闕。旦刷幽燕，晝秣荆越。趙云：大率言其行之疾也。
[9]不與八駿俱先鳴：晉曹毗馬射，逸羽不能企其足。顏延年云：天馬狀水軼驚鳧。《七命》曰：駕紅陽之飛燕，驂唐公之驌驦。注：鳥也。《穆天子之傳》曰：天子之八駿。◯趙云：馬得齒歲而後驄，故曰數年人更驚。言八駿，所以引下句，將下詔取之，爲天子之御矣。
[10]雲霧晦冥方降精：《春秋考異記》曰：地生月精爲馬，月數十二月而生。◯趙云：馬旣神龍之種，雲霧晦冥爲不足怪，於馬言降精。《瑞應圖》曰：龍馬者，河水之精。


【校記】
①「祖孫登」，臺北故宮藏本作「相孫登」，四庫本闕此字，只作「孫登」。


=====================================================

去矣行 0652 臺PDF1.180,中PDF2.203,四1068-44

【題解】
鮑云：天寶十四年，公在率府。數上賦頌，不蒙采錄，欲辭職，遂作去矣行。◯趙云：鳥乃去矣，此詩有高舉遠引之意，故取去矣爲名。

【詩文】
君不見韝上鷹。一飽則飛掣[1]。焉能作堂上燕。銜泥附炎熱[2]。野人曠蕩無靦顏。豈可久在王侯間[3]。未試囊中餐玉法。明朝且入藍田山[4]。

【注釋】
[1]一飽則飛掣：鮑明遠：昔如韝上鷹，今似檻中猿。晉孫楚《鷹賦》：韝青骹，戲田疇。《史·滑稽傳》注：韝，臂捍也；餘見上《送高適》詩注。隋煬帝《鷹》詩：雖蒙韝上榮，無復凌雲志。
[2]銜泥附炎熱：古詩：翩翩堂前燕，冬藏夏來見。古詩：思爲雙飛燕，銜泥巢君屋。傅玄《陽春賦》云：燕銜泥於廣庭。湛方生《懷春賦》云：燕銜泥而來往。◯趙云：如鷹之飽而飛，不學燕之戀而附。此乃賢人義士不阿附於權貴之門也。
[3]豈可久在王侯間：《論語》曰：野人也。◯趙云：《左氏》：野人予之塊。《西京賦》云：上平衍而曠蕩。《漢書》云：曠蕩之恩。今公言其懷抱之閑曠也。沈休文《奏彈王原》云：明目腆顏，曾無隗畏。《詩》云：有靦面目。有靦顏，則能忍慚者；能忍慚，則局促佞媚、無所不至。如是而可曳裾王侯之間。蓋必如谷子雲筆扎、樓君卿脣舌，而並遊五侯者矣。野人曠蕩而不能忍慚，宜其捨王侯而去矣。
[4]明朝且入藍田山：《周禮·天官》玉府：王齊則供食玉。注：玉，陽精之純者，食之以禦水氣。鄭司農云：王齊當食玉屑。《列仙傳》：赤松子者，神農時雨師，服水玉以教神農，能入火自燒。《前漢·地理志》：藍田山出美玉。在長安。木玄虛《海賦》：神仙縹緲，餐玉清崖。北齊李預居長安，羨古人餐玉之法，乃采訪藍田，躬往攻掘，得環璧、雜器百餘枚，日服食之。


=====================================================

自京赴奉先縣詠懷五百字 0668 臺PDF1.181,中PDF2.205,四1068-44

【題解】
天寶十四載十一月初作。奉先屬京兆郡，緣皇家陵寢，武后分置醴泉縣。

【詩文】
杜陵有布衣。老大意轉拙[1]。許身一何愚。竊比稷與契[2]。居然成濩落。白首甘契闊[3]。蓋棺事則已。此志常覬豁[4]。窮年憂黎元。嘆息腸[一作腹]內熱[5]。取笑同學翁。浩歌彌激烈[6]。非無江海志。蕭灑送日月[7]。生逢堯舜[一作爲]君。不忍便永訣[8]。當今廊廟具。構廈豈云缺[9]。葵藿傾太陽。物性固莫[一作難]奪[10]。顧惟螻蟻輩。但自求其穴。胡爲慕大鯨。輒擬偃溟渤[11]。以茲悟生理。獨耻事干謁。兀兀遂至今。忍爲塵埃沒。終愧巢與由。未能易其節。沉飲聊自遣。放謌頗愁絕[12]。歲暮百草零。疾風高岡裂[13]。天衢隂崢嶸。客子中夜發[14]。霜嚴衣帶斷。指直不得結。凌晨過驪山。御榻在嵽嵲[15]。蚩尤塞寒空。蹴踏崖谷滑[16]。瑤池氣鬱律。羽林相摩戞[17]。君臣[一云聖君]留懽娛。樂動殷樛[一作膠葛]①[18]嶱。賜浴皆長纓。與宴[一作讌]非短褐[19]。彤廷所分帛。本自寒女出[20]。鞭撻[一作菙]其夫家。聚斂貢城闕。聖人筐篚恩。實[一作願]欲邦國活[21]。臣如忽至理。君豈棄此物。多士盈朝廷。仁者宜戰慄[22]。況聞内金盤。盡在衛霍室[23]。中堂舞神仙。煙霧蒙玉質[24]。煖客[一云暖蒙]貂鼠裘。悲管逐清瑟[25]。勸客駞蹄羹。霜橙壓香橘[26]。朱門酒肉臭。路有凍死骨[27]。榮枯咫尺異。惆悵難再述[28]。北轅就涇渭。官渡又改轍[29]。羣氷從西下。極目高崪兀。疑是崆峒來。恐觸天柱折[30]。河梁幸未拆。枝撑聲窸窣。行旅相攀援。川廣不[一作且]可越[31]。老妻旣異縣。十口隔風雪[32]。誰能久不顧。庶往共飢渴。入門聞號咷。幼子飢已卒[33]。吾寧捨一哀。里巷亦嗚咽。所愧爲人父。無食致夭折。豈知秋未[一作禾]登。貧窶有倉卒[34]。生常免租稅。名不隸征伐。撫迹猶[一作獨]酸辛。平人固騷屑[35]。默思失業途[一作徒][36]。因念遠戍卒[37]。憂端齊[一作際]終南。澒洞不可掇[38]。

【注釋】
[1]老大意轉拙：「杜陵」見上《醉時歌》注。「老大」見《送高適》詩注。
[2]竊比稷與契：孔子竊比於我老彭。坡嘗云：子美自許稷與契，人未必許也。然其詩云：舜舉十六相，身尊道何高。秦時用啇鞅，法令如牛毛。此是稷、契輩口中語也。趙云：古樂府《羅敷行》云：使君一何愚。嘗謂東坡議論至此，而後能見古人之心。見古人之心，而後能說詩也。今杜公此篇，自杜陵有布衣至浩歌彌激烈六韻，則以雖抱濟世之才，而無稷、契之位，故不免於浩歎也。
[3]白首甘契闊：《莊子》：瓠落無所容。《釋文》：戶郭反，猶廓落也。《擊鼓》詩：死生契闊，與子成說。毛氏曰：契闊，勤苦也。陸機：契闊踰三年。趙云：文子云：形之與名，居然別矣。
[4]此志常覬豁：新添：劉毅云：丈夫兒蹤迹，不可尋常便混羣小中，蓋棺事方定矣。◯趙云：變《韓詩外傳》所載。孔子云：學而不已，闔棺乃止之語也。
[5]歎息腸內熱：《荀子》：窮年卒歲。賈誼曰：百姓黎元輯於下。《孟子》：不得於君則熱中。謝靈運詩：窮年迫憂患。◯趙云：《莊子》：我其內熱歟。
[6]浩歌彌激烈：蘇武：長歌正激烈。中心愴以摧。
[7]瀟灑送日月：沈休文：纓珮空爲累，江海事多違。《莊子》：身居江海之上。江淹：江海從邅迴。◯趙云：《莊》子曰：就藪澤，處間曠，釣魚間處，無爲而已矣。此江海之士，避世之人，間暇者之所好也，可以見江海志之義矣。梁吳均《詠鶴》詩云：懷恩未忍去，非無江海心。
[8]不忍便永訣：江淹賦：誰能寫永訣之情者乎？堯舜君事見《孟子》。
[9]構廈豈云缺：叔孫通贊：廊廟之材，非一木之枝。潘安仁：器非廊廟姿。◯趙云：潘尼詩：廣廈構眾材。
[10]物性固莫奪：曹植求通親親表：若葵藿之傾太陽，雖不爲回光，然向之者誠也。臣竊自比葵藿，若垂三光之明，實在陛下。陸機《園葵》詩：朝榮東北傾，夕頴西南唏。梁劉孝綽詠日詩：園葵一何幸，傾葉奉離光。
[11]輒擬偃溟渤：木玄虛《海賦》：其魚則橫海之鯨，突兀孤遊，戛巖㟼，偃高濤。◯趙云：《韓非子》曰：千丈之堤，以螻蟻之穴潰。螻蟻輩，以言不安分之人，此指言藩鎭敢自彊大之徒，公直眇之如螻蟻，謂其當自止。各求穴以安耳。而彼何爲必欲慕學大鯨之處大海乎？《博物志》云：鯨魚大者數千里，小者猶數十丈。《博物志》曰：東海之別有渤澥，故東海共稱渤海。《十洲記》曰：東海之別，又有溟海。而合用溟渤兩字，則鮑明遠詩有云：穿池類溟渤。
[12]放歌頗愁絕：顏延年《詠劉參軍》詩：韜精日沉飲，誰知非荒宴。◯趙云：干謁貴人，不過有所利爾。旣惡如螻蟻輩之止求穴以安，而敢欲慕學大鯨之處大海，則耻事干謁矣。旣不干謁以自顯，則甘心於塵土之汩沒矣。巢，巢父也。由，許由也。嵇康《高士傳》曰：巢父，堯時隱人。年老，以樹爲巢而寢其上，故人號爲巢父。堯之讓許由也，由以告巢父，父曰：汝何不隱汝形，非吾友也！許由悵然不自得，乃遇清泠之水，洗其耳，拭其目，曰：向者，聞言負吾友，遂去，終身不相見。公之意以爲在塵土之間，空自汩沒，旣愧巢與由矣。然未能變易其節，脫然引去，於是沉飲放歌而已。
[13]疾風高岡裂：張平子賦：孟冬作陰，寒風肅殺。冰霜慘裂，百卉具零。《長門賦》：天飄飄而疾風。李陵詩：邊上慘裂。阮籍詩：寒風振山岡。◯趙云：阮嗣宗《詠懷》云：凝霜被野草，歲暮亦云已。顏延年：歲暮臨空房。
[14]客子中夜發：《易》：何天之衢亨。鮑明遠《舞鶴賦》：歲崢嶸而催暮。江淹詩：客子淚巳零。王粲詩：客子多悲傷，淚下不可收。魏文帝詩：客子常畏人。
[15]御榻在嵽嵲：《西京賦》：託喬基於山岡，直嵽霓以高居。驪山溫湯，秦始皇漢武帝故事載，博物志云。◯趙云：指言明皇御幸之榻也。嵽嵲，小而不安貌。
[16]蹴踏崖谷滑：黃帝殺蚩尢於涿鹿。又星名。◯趙云：蚩尤，前導之旗也。塞寒空而蹴踏崖谷，言其多也。《維摩詰經》：譬如龍象蹴踏，非驢所堪。
[17]羽林相摩戛：瑤池，事見上《登慈恩寺塔》詩。《漢宣帝紀》：羽林孤兒。注：天有羽林，大將軍之星。林喩若林木之盛，羽若羽翼鷙擊之意，以名武焉。張平子《西京賦》：隱轔鬱律。《江賦》：氣翁勃以霧杳，時鬱律其如煙。沈約詩：鬱律構丹巘。◯趙云：瑤池以比溫湯也。羽林，扈駕之軍也。其所樹之如林，故言相摩戛。
[18]樂動殷膠葛：晉張景陽詩：昔在西京時，朝野多歡娛。沈休文詩：秦皇御宇宙，漢帝恢武功。歡娯人事盡，情性猶未充。謝靈運：副君命飲讌，歡娛寫懷抱。江淹：太平多歡娯。◯《杜補遺》云：當作「膠葛」。相如《子虛賦》：張樂乎膠葛之寓。注：曠遠深貌，則「膠葛」誤爲「樛嶱」明矣。◯趙云：殷，讀從「殷其雷」之殷，樂聲之喧殷，聞於溫湯與山嶱也。嶱，音苦葛切。釋者曰：山也，言溫湯與山嶱，於義甚明，且接下句賜浴爲貫也。
[19]與宴非短褐：江淹詩:朱紱咸髦士，長纓皆俊人。陸機詩：輕劍排擊厲，長纓麗且鮮。◯趙云：班彪《辨命論》：思有短褐之襲。注：粗衣也。
[20]本自寒女出：謝玄暉《直中書省》詩：彤庭赫引敞。謂禁中庭多赤色。郭泰機詩：皎皎白素絲，織爲寒女衣。寒女雖妙巧，不得秉杼機。《趙皇后傳》：庭中彤朱，而殿上𬴫漆。《西都賦》：玉階彤庭。《西京賦》：彤庭輝輝。◯趙云：彤庭者，天子之庭，以丹飾之也。
[21]實欲邦國活：《語》：求也爲之聚斂而附益之。《鹿鳴》：「又實幣帛筐篚，以將其厚意。」《南史》：王廣之子珍國，字德重，爲南淮太守。郡境苦飢，乃發粟散財以振窮乏。高帝手敕云：卿愛人活國，甚副吾意。◯《杜補遺》云：孫楚《與孫皓書》曰：愛民活國，道家所尙。
[22]仁者宜戰慄：《詩》：濟濟多士，又發言盈庭。《語》：使民戰栗。趙云：又以申戒之，當思君王賜子之幣帛，出於寒女之夫，鞭韃所貢，宜戰慄而求活國之事，然後爲仁也。
[23]盡在衞霍室：內金盤，上方器用也。衞霍室，勳臣家也，郭況后弟，賞賜金錢縑帛，豐盛無比。京師號況家爲金穴。◯趙云：內金盤，猶今言內家合子耳。衞青、霍去病，皆以后戚而貴，以比楊國忠輩矣。
[24]煙霧蒙玉質：江淹：願作秦王女，乘鸞向煙霧。《舞鶴賦》：煙交霧凝，若無毛質。◯趙云：《西京賦》：促中堂之密坐，其後謝宣遠云：中堂起絲桐。
[25]悲管逐清瑟：《說文》：貂，鼠也，而文黃，出丁零國。《魏書》曰：鮮卑有貂鼠子，皮毛柔軟，故天下爲裘。《廣志》曰：貂出扶餘挹婁也。
[26]霜橙壓香橘：《杜補遺》：魏王花木志曰：蜀土有給客橙，似橘而非，若柚而香，冬夏華實相繼，通歲食之，亦名蘆橘。舊說小者爲橘，大者爲柚。又云：柚似橙而實酸，大於橘。孔安國注《尙書》，郭景純注《爾雅》，皆如此。◯趙云：舞神仙、貂鼠裘、駝蹄羹、霜橙、香橘，皆富貴家事也。
[27]路有凍死骨：《孟子》：庖有肥肉，廏有肥馬，民有飢色，野有餓殍。又曰：狗彘食人食而不知檢，塗有餓殍而不知發。《世說》：劉尹問竺法深曰：道人何得遊朱門？◯趙云：朱門祖出《東方朔傳》，而郭璞《遊仙詩》：朱門何足榮，未若託蓬萊。
[28]惆悵難再述：趙云：公言其與上富貴者，一榮一枯，才咫尺之間耳，此所以惆帳也。或云：如上言朱門者，是之謂榮言；凍死者，是之謂枯。公閔其咫尺之間有異，故惆悵之焉。然謂之難再述，則在其身自言方有意義。
[29]官渡又改轍：官渡，地名，曹操、袁紹相持之處。涇渭，見首篇注。◯趙云：今公自京赴奉先縣，必自東而折北，故於此言北轅矣。官渡則涇、渭二河官所置渡也。
[30]恐觸天柱折：《列子湯問》：共工氏與顓頊爭爲帝，怒而觸不周之山，折天柱。絕地維、故天傾西北，日月星辰就焉；地不滿東南，故百川水潦歸焉。《史記》：黃帝西至乎崆峒。韋昭曰：在隴右。趙云：言羣冰之下，其高崪兀於此爲雄拔之句，直比爲崆峒山之流來，將觸折天柱。重言積冰之多也。《樂史寰宇記》云：禹迹之內，名崆峒者三，其一在臨洮，其一在安定；而《莊子》述黃帝問道崆峒，今此主安定崆峒言之。按《唐志》，涇州，安定郡。而於保定縣之下，載有崆峒山。北轅就涇渭，則因經度涇渭，見冰之崢嶸，其狀如崆峒山之流來。崆峒固不能來，而山蓋有飛走移徙，則有來之理矣。旣以冰爲崆峒山之來，則又可寓言其觸天柱矣。此詩人張大之勢也。
[31]川廣不可越：趙云：古詩：攜手上河鿄。《詩》：漢之廣矣，不可泳思。
[32]十口隔風雪：古樂府：他鄕各異縣，展轉不相見。
[33]幼子飢已卒：《易》：同人：先號咷而後笑。
[34]貧窶有倉卒：《詩》：終窶且貧。◯趙云：此六韻蓋敍還家所遭之故，念生理之艱也。
[35]平人固騷屑：劉越石：備辛酸之苦。阮籍：感慨懷辛酸。
[36]默思失業徒：
[37]因念遠戍卒：趙云：此三韻，推己念物之懷也。
[38]澒洞不可掇：魏武帝：明月明月，何時可掇。◯趙云：此與詩人憂心如惔，何以異？終南者，山名。憂與之齊，則憂之積而高大如此。澒，音胡孔切，出《淮南子》曰：未有天地之時，鴻濛澒洞，莫知其門。


【校記】
①「一作膠葛」四字當置於「嶱」字後。


=====================================================

白水縣崔少府十九翁高齋三十韻 0715 臺PDF1.188,中PDF2.218,四1068-47

【題解】
天寶十五載五日作。白水屬馮翊郡同州。秦文公分清水爲白水，卽此。漢彭衙縣又名栗。鮑云：公在奉先，以舅崔公爲白水縣尉，故適白水，有是詩。◯趙云：謝玄暉《在宣城日有郡內高齋閑坐答呂法曹》詩一首，則「高齋」兩字起於此，故公取以名題。

【詩文】
客從南縣來。浩蕩無與適[1]。旅食白日長。况當朱炎赫[2]。高齋坐林杪。信宿遊衍閴[3]。清晨陪躋攀。傲睨俯峭壁[4]。崇岡相枕帶。曠野懷[一作回]咫尺[5]。始知賢主人。贈此遣愁寂。危階根青冥。曾冰生淅瀝[6]。上有無心雲。下有欲落石[7]。泉聲聞復息。動靜隨所擊。鳥呼藏其身。有似懼彈射[8]。吏隱適[一作通]情性。茲焉其窟宅[9]。白水見舅氏。諸公乃僊伯[10]。杖藜長松隂。作尉窮谷僻[11]。爲我炊雕胡。逍遙展良覿[12]。坐乆風頗愁。晚來山更碧。相對十丈蛟。歘翻盤渦拆[13]。何得空裏雷。殷殷尋地脉[14]。煙氛[一作氣]藹𡷾[一作⿱（上山下嗇）]崒。魍魎森慘戚[15]。崑崙崆峒顚。廻首如不隔[16]。前軒頹反照。巉絶華岳赤[17]。兵氣漲林巒。川光雜鋒鏑。知是相公軍。鐵馬雲霧[一作煙]積[18]。玉觴淡無味。胡羯豈強敵。長歌激屋梁。淚下流衽席[19]。人生半哀樂。天地有順逆。慨彼萬國夫。休明備征狄[一作敵]。猛將紛塡委。廟謀蓄長策[20]。東郊何時開。帶甲且未釋[21]。欲告清宴罷。難拒幽明迫[22]。三歎酒食傍。何由似平昔[23]。

【注釋】
[1]浩蕩無與適：古詩：客從遠方來。◯趙云：浩蕩，悠遠不定止之貌，如浩蕩乘滄溟之義。
[2]況當朱炎赫：《唐書》：朱克融輩皆旅食長安。◯趙云：魏文帝《與吳質書》：有旅食南館。梁元帝《纂要》：夏曰朱夏、炎夏。
[3]信宿遊衍闃：再宿曰信。《左傳》◯趙云：信宿遊衍闃，言於高齋巳再宿矣，而未嘗得遊歷也。
[4]傲睨俯峭壁：《海賦》：冰夷倚浪以傲睨。◯趙云：曹子建《贈白馬王彪》云：清晨發皇邑。
[5]曠野懷咫尺：嵇康賦：託峻岳之崇岡。◯趙云：《詩》：率彼曠野。言野雖曠遠，而懷之若咫尺也。
[6]曾冰生淅瀝：《招魂》：增冰峨峨，飛雪千里。謝惠連《雪賦》：霰浙瀝而先集，雪紛糅而遂多。
[7]下有欲落石：陶潛《歸去來》：雲無心而出岫。
[8]有似懼彈射：隋長孫晟善彈射。
[9]茲焉其窟宅：王喬、梅福，皆吏隱也。《海賦》：瑰奇之所窟宅。《天台賦》：靈仙之所窟宅。◯趙云：《汝南先賢傳》：鄭欽吏隱於蟻陂之陽。
[10]諸公乃仙伯：《左傳》：晉文公謂子犯曰：所不與舅氏同心者，有如白水。◯薛云：子美近體詩有《白水明府舅氏宅喜雨詩得過字》，卽白水地名，非晉文公所謂白水明矣。◯趙云：《詩》：我見舅氏。旣見舅氏，又相遇諸公，皆仙伯也。此因上句吏隱引起此語。
[11]作尉窮谷僻：《天台賦》：蔭落落之長松。梅福作尉，人謂之仙尉。◯趙云：劉琨詩：繫馬長松下。
[12]逍遙展良覿：《西京雜記》：太液池邊皆雕胡、紫籜、綠節之類。菰之有米者，長安人謂爲雕胡。謝靈運：搔首訪行人，引領冀良覿。◯趙云：雕胡，菰米也，爲飯極滑。宋玉《諷賦》曰：主人之女，爲臣炊彫胡之飯，露葵之羹，求勸臣食也。
[13]欻翻盤渦拆：《海賦》：盤渦谷轉。
[14]殷殷尋地脈：《詩》：隱其雷。《長門賦》：雷隱隱而響起。◯趙云：忽聞雷聲，不知起於何處，故怪之。於此辨其殷殷之聲，而尋地脈所在，此亦詩人在南山之陽，南山之側，南山之下之理。《蒙恬傳》：城塹萬餘里，此其中不能無絕地脈哉。
[15]魍魎森慘戚：趙云：煙氛，山之氣，𡺚崒，山之狀，魍魎，山中之物。《左傳》云：入山不逢不若，魑魅魍魎，莫能逢旃。藹𡺚崒，以煙氛之氣所冒，藹藹然也。森慘戚，以在煙氛之間，聞雷聲而然也。森以言其多矣。崒，音才律切。
[16]回首如不隔：崑崙、崆峒二山並見上注。
[17]巉絕華岳赤：趙云：《爾雅》曰：落光反昭於東，謂之反景。《劍閣銘》云：太行玄門，豈云巉絕。
[18]鐵馬雲霧積：趙云：相公，指言哥舒翰。題下本注云：天寶十五載五月作，乃哥舒翰守潼關時。按《翰傳》：天寶十四載，祿山反，帝召翰，拜太子先鋒兵馬元帥，守潼關。明年，進拜尙書左僕射、同中書門下平章事，故云相公軍也。
[19]淚下流衽席：蘇武詩：長歌正激烈。◯趙云：黃香《天子頌》曰：獻萬年之玉觴。《黃庭內景經》：淡然無味。言至尊旰食，雖御酒而無味，然有公之軍，胡羯亦不足敵。詩人念王之憂而寬之之語也。宋玉《神女賦》：日朝出照屋梁。
[20]廟謀蓄長策：《後漢·光武贊》：明明廟謨前。《漢·匈奴傳》：制百蠻之長策。《李陵書》：猛將如雲。劉公幹：職事相塡委。◯趙云：言祿山之禍起於不測，方天下休明之際，而乃備征狄也。《左傳》：王孫滿云：德之休明。賈誼：振長策而馭宇內。舊注引《匈奴傳》在後矣。
[21]帶甲且未釋：《書》：周公旣沒，命君陳分正東郊成周，作《君陳》。曰：命汝尹茲東郊，又命畢公保釐東郊，又徐夷並興，東郊不開。《史》：帶甲百萬。趙云：東郊指言潼關，以其在長安之東，故曰東郊。
[22]難拒幽明迫：《易繫》：知幽明之故。◯師：《晉天文志》曰：晝夜以昏明爲限，言樂亦不可終極。晝夜相推，何由相卻也。◯趙云：幽明迫，所未深解，豈言夜巳盡，而曉逼之耶？此亦東坡所謂未必全好者矣。
[23]何由似平昔：古樂府：一彈再三歎。◯新添：《左傳》：魏獻子將受梗陽人賂，饋入，召閻沒、女寬。比置，三歎。魏子曰：唯食亡憂。三歎何也？曰：或賜二小人酒，不夕食。饋之始至，恐其不足，是以歎。中置，自咎曰：豈將軍食之而有不足？是以再歎。及饋之畢，願以小人之腹爲君子之心，屬厭而巳。獻子辭梗陽人。◯趙云：借用閻沒女寬當饋而三歎。今公所歎，歎其不若往日太平之時也。


=====================================================

三川觀水漲二十韻 0725 臺PDF1.191,中PDF2.225,四1068-48

【題解】
天寶十五年七月中避寇時作。◯師云：《寰宇記》：三川謂華池、黑浪、洛水，同會爲三川。又三川縣，本漢雀道縣，後魏改爲三川縣，取古三川郡爲名。趙云：此篇卽事體物之詩，句法雄渾，讀之者，見漲川之足駭矣。作當辟寇時，故有反懼江海覆與何時通舟車之句，又憂及中林士也。

【詩文】
我經華原來。不復見平陸。北上唯土山。連天走窮谷[1]。火雲無時出。飛電常在目[一云出無時]。自多窮岫雨。行潦相豗蹙[2]。蓊匌川氣黃。羣流會空曲。清晨望高浪。忽謂隂崖踣[3]。恐泥竄蛟龍。登危聚麋鹿。枯查卷拔樹。礧磈共充塞。聲吹鬼神下。勢閱人代速[4]。不有萬穴歸。何以尊四瀆[5]。及觀泉源漲。反懼江海覆。漂沙圻岸去。漱壑松柏禿[6]。乘陵破山門。廻斡裂地軸[7]。交洛赴洪河。及關豈信宿。應沉數州沒。如聽萬室哭。穢濁殊未清。風濤怒猶蓄[8]。何時通舟車。陰氣不黲黷。浮生有蕩汩。吾道正羈束[9]。人寰難容身。石壁滑側足。雲雷此不已。艱險路更跼。普天無川梁。欲濟願水縮[10]。因悲中林士。未脫眾魚腹[11]。舉頭向蒼天。安得騎鴻鵠[12]。

【注釋】
[1]連天走窮谷：趙云：《選》詩：夕陰曖平陸，又：飛鞍越平陸。《左傳》云：深山窮谷也。
[2]行潦相豗蹙：《海賦》：磊匒匌而相豗。◯趙云：夏雲謂之火雲，出隋盧思道《納涼賦》，云：陽風淟其長扇，火雲赫而四舉。
[3]忽謂陰崖踣：郭璞詩：高浪駕蓬萊。◯趙云：蓊匌，則氣之蓊鬱匌匝之貌。鮑照《芙蓉賦》：繞金渠之空曲。大抵空虛曲折處耳。曹子建《贈白馬王彪》云：清晨發皇邑。郭璞詩：高浪駕蓬萊。馬季長《長笛賦》云：惟籦籠之奇生兮，於終南之陰崖。
[4]勢閱人代速：趙云：恐泥出《論語》。《江賦》：狐玃登危而雍容。查，音鋤加切，水中浮木也。字書：礧磈，石也。吹鬼神下，言其聲之吼。勢閱人代速，言其流之疾。
[5]何以尊四瀆：《海賦》：江河旣道，萬穴俱流。◯薛云：《爾雅》：江、河、淮、濟，是爲四瀆者，發源而注海者也。◯趙云：公之詩作於亂離之中，意在眾所歸往以尊王也。
[6]漱壑松柏禿：《海賦》：飄沙礐石，蕩𩘻島濱。又漱壑生浦。《選》：沉液漱陳根。
[7]迴斡裂地軸：《春秋括地象》云：地有三千六百軸。《海賦》：狀如天輪膠戾而激轉，又似地軸挺拔而争迴。◯《杜補遺》：《博物志》云：地示之位，起形於崑崙，高萬一千里，神物之所生。聖人、仙人之所集。崑崙之東北，地轉下三千六百里，有八玄幽都，方二十餘萬里。下有四柱，廣十萬里，地有三千六百軸，互相牽制也。《抱朴子》云：地有三千六百軸，名山大川，孔穴相通。趙云：圻岸去，謝靈運：圻岸屢崩奔；謝惠連《詠牛女》詩：傾河易回斡；而梁簡文帝《晚春賦》云：嗟時序之回斡。
[8]風濤怒猶蓄：《江賦》：滈汗六州之域。《海賦》：於是鼓怒溢浪。楊《浮江賦》：乃鼓怒而作濤。
[9]吾道正羈束：趙云：以川漲泛濫，故舟車不通。今句之義，問何時得水落而舟車可通耳。陰氣開朗，而不黲黷以爲雨也。鮑照云：浮生旅昭代，孔子云：吾道其非邪。蕩汩，汩有兩音：一音古忽切，治也。又汩沒也。一音越律切，水流也。《選》有瀄汩，又有淢汩。今言水之蕩汩，當從越律之音。
[10]欲濟願水縮：魏文帝雜詩：欲濟河無梁。謝玄暉：江漢限無梁。陸機詩：怨彼河無梁，引領望大川。◯趙云：普天無梁，欲濟願水縮，此使魏文帝「欲濟河無梁」一句中字也。◯師云：言譏執政也。
[11]未脫眾魚腹：《詩》：肅肅兔罝，施於中林。王康琚反招隱：今雖盛明世，能無中林士。屈原答漁父云：寧赴湘流，葬於江魚腹中。
[12]安得騎鴻鵠：趙云：亦如陸士衡擬西北有高樓云：思駕歸鴻羽。


=====================================================

大雲寺贊公房四首 0797 臺PDF1.193,臺PDF2.346,中PDF2.229,四1068-49

【題解】
本四首，二首在前卷。◯二首在別卷。①趙云：長安大雲經寺，在懷遠坊之東南隅，本名光明寺。武后時，以沙門宣政進大雲經，經中有玉女之符，因改名焉，且令天下各州置一大雲經寺。今此大雲寺，贊公房，蓋長安也。何以知之？後別有《宿贊公房》詩，本注：京師大雲寺主謫此安置也。公家雖在鄜州，而公身轉陷賊中，往來長安，則過大雲見贊公矣。

【詩文】
其一

心在水精域[1]。衣霑春雨時[2]。洞門盡徐步。深院果幽期[3]。到扉開復閉。撞鐘齊及茲[4]。醍醐長發性[5]。飲食過扶衰[6]。把臂有多日[7]。開懷無愧辭[8]。黃鶯度結構[9]。紫鴿下芳菲[10]。愚意會所適。花邊行自遲。湯休起我病。微笑索題詩[11]。

【注釋】
[1]心在水精域：清淨境土也。
[2]衣霑春雨時：趙云：江總《大莊嚴寺碑》云：俯看驚電，影徹琉璃之道；遙拖宛虹，光遍水精之域。蓋佛宇莊嚴，皆以金寶故也。下句言一心所在，初欲往之時，乃當春雨霑衣之際。
[3]深院果幽期：謝靈運：平生協幽期。◯趙云：上句敍所趨詣，盡其徐步也。《董賢傳》：重殿洞門。注：門，門相當也。言賢僭天子之制。公後有《題省中院壁》詩云：洞門對雪常陰陰。則言其幽邃耳。徐步，如曹植云：動霜縠以徐步。
[4]撞鐘齋及茲：趙云：此書實事也。齊，讀從齋，古用此字。《周禮》：王齊日三舉。
[5]醍醐長發性：釋經云：聞正法，如食醍醐然。
[6]飲食過扶衰：《杜補遺》：陶隱居云：佛經稱乳成酪，酪成酥，酥成醍醐。醍醐，乃酥酪之精液也。《世說》載張天錫之言日：桑椹甘香，鴟鴞革響，淳酪養性，人無妬心。則醍醐之發性，抑可知矣。此釋經所以喩正法也。蓋有醍醐之味，能開發眞性，過分得此飲食以扶衰也。
[7]把臂有多日：《絕交論》：把臂之英。
[8]開懷無愧詞：趙云：開懷，如云苟莫開懷。《左氏》：祝史愧辭辭。
[9]黃鶯度結構：見新亭結構罷注。
[10]紫鴿下罘罳：趙云：《靈光賦》云：觀其結構。而左太沖《招隱》詩有嵓穴無結構。《楚辭》云：佩江蘺之芳菲。
[11]微笑索題詩：沙門惠休，姓湯氏，善屬文。◯趙云：湯休與鮑照同時，善詩文，以比贊公。◯新添：世尊舉花，伽葉微笑。見《傳燈錄》。

【詩文】
其二

細軟青絲履。光明白㲲巾。深藏供老宿。取用及吾身[12]。自顧轉無趣。交情何尙新。道林才不世[13]。惠遠德過人[14]。雨瀉暮檐竹。風吹青[一作春]井芹。天陰對圖畫。最覺潤龍鱗[15]。

【注釋】
[12]取用及吾身：《杜補遺》：南史：高昌國多草木，有草實如繭，中絲如細纑，名爲白㲲，國人取織以爲布。仇池翁《贈清涼和尙》云：會須一洗黃茆瘴，未用深藏自㲲巾。蓋使子美故事，以白㲲布爲巾也。老宿，僧之年老而有宿德者。以供老宿之物而奉吾身，言其敬也。◯趙云：所以言贊公。贊公待之厚，乃交情之不替也。
[13]道林才不世：晉桑門支遁，字道林，有才辯。
[14]惠遠德過人：廬山遠大師有夙德。《前漢·鄭當時傳》：一死一生，乃見交情。
[15]最覺潤龍鱗：趙云：青井，當作春井，蓋言春時之水井耳。末句則必挂畫龍圖矣。公詩元四篇，其二在古詩《三川觀水漲》之下，蓋作於至德二載之春。何以知之？古詩有春院，此詩有春雨、春井芹，則可知其爲春。《三川觀水漲》，公自注云：天寶十五年七月中避寇時作。是年是月，肅宗卽位，改元至德，可以知次年之春爲云王德二載也。

【詩文】
其三

燈影照無睡。心清聞妙香[16]。夜深殿突兀。風動金琅璫[17]。天黑閉春院。地清棲暗芳。玉繩迴斷絶。鐵鳳森翺翔[18]。𣑽放時出寺。鍾殘仍殷牀[19]。明朝在沃野[20]。苦見塵沙黃[21]。

【注釋】
[16]心清聞妙香：《杜補遺》：《維摩經》曰：有國名眾香，佛號香積，其界皆以香作樓閣。其國如來無文字說，但以眾香令諸天人得入律行。菩薩各坐香樹下，聞斯妙香，卽獲得藏三昧。
[17]風動金琅璫：趙云：言夜深則殿勢突兀，風動則所懸之金，其聲琅璫。後人因以金琅璫，可以當物之名。洪駒父嘗有詩云：琅玕嚴佛界，薛荔上僧垣。山谷改云：琅璫鳴佛屋，則正以琅璫爲所鳴之名，於義固亦無害。王立之曾話此云：山谷以爲薛荔一聲，須要一聲者，對琅璫一聲也，而立之以爲不必然。今觀杜云以突兀對琅璫，則山谷之意得矣。
[18]鐵鳳森翱翔：玉繩，星名。增添：《文選》：玉繩低建章，金波麗鳷鵲。師：《春秋元命包》曰：玉衡北南➁星爲玉繩。◯趙云：迴斷絕，則夜飲向晨也。魏武帝云：憂從中來，不可斷絕。鐵鳳，舊注引陸倕《石關銘》：蒼龍、玄武之刺。銅雀、鐵鳳之工。其說是。蓋施雀鳳於屋脊上者。薛綜《西京賦》注云：圓闕上作鐵鳳，令兩翼舉頭敷毛，故謂之森翱翔。森則不一其物矣。蓋如謝靈運松柏森成行之森也。
[19]鐘殘仍殷牀：趙云：僕愛此最爲匠句，蓋佛事至梵音必唱而誦之。其聲高放，故寺外可聞也。殷，上聲，而殷其雷之殷矣。單用梵字，梁元帝《梁安寺刹下銘》曰：宵長梵響，風遠鍾傳。周庾信《送炅法師葬》云：尙聞香閣梵，猶聽竹林鍾。
[20]明朝在沃野：沃野千里。
[21]苦見塵沙黃：時西郊逆賊拒官軍未巳。

【詩文】
其四

童兒汲井華。慣捷瓶上手[22]。霑洒不濡地。掃除似無箒[23]。明[一作晨]霞爛複閣。霽霧搴高牖[24]。側塞被徑花。飄颻委墀[一作階]柳[25]。艱難世事迫。隱遁佳期後[26]。晤語契深心。那能揔鉗口[27]。奉辭還杖策。暫別終回首[28]。泱泱泥汚人。听听國多狗[29]。旣未免覊[一作寓]絆。時來憇奔走[30]。近公如白雪。執熱煩何有[31]。

【注釋】
[22]慣捷甁上手：《杜補遺》：《神農本草》：井華水，令人好顏色，與諸水有異，其功極廣。此水井中，平旦第一汲者。◯趙云：井華以見童兒之早起，慣捷以見其朝朝如此且敏爲也。
[23]掃除似無箒：《周禮》：宮人：凡寢中之事掃除。◯趙云：此兩句可爲掃地經。灑濡，地則沮洳；掃有帚，則餘塵痕也。
[24]霽霧搴高牖：薛云：《廣韻》：複，重也。又古詩：交疏結綺窗，阿閣三重階。◯趙云：陸士衡：《今日良宴會》詩：高談一何綺，對若朝霞爛。鿄元帝謂能令雲霧搴。
[25]飄颻委墀柳：《九辨》：皋蘭被徑兮，斯路漸非。阮籍：皋蘭被徑路。
[26]隱遁佳期後：郭璞《遊仙》詩：山川隱遁捷。◯趙云：言可以及隱遁之期矣。以艱難世事迫，故其期爲後時也。
[27]那能總鉗口：《史》：鉗口結舌。◯趙云：《詩》：可與晤語。◯師：言方道契，故未能忘言也。
[28]暫別終回首：曹操：奉辭出征。房玄齡杖策謁唐太宗軍門。回首見首篇注。
[29]㹞㹞國多狗：宋玉《九辯》：猛犬狺狺而迎吠兮，關梁閉而不通。◯趙云：上句以辭別而去，猶回首而懷戀。所以回首而懷戀者何哉？以泥汙人、國多狗之可惡也。
[30]時來憩奔走：晉慕容垂猶鷹也，宜急其羈絆。
[31]執熱煩何有：趙云：《孟子》：有白雪之白，宋玉有白雪之歌。《詩》云：誰能執熱，逝不以濯。


【按語】
「夜深殿突兀，風動金琅璫」，趙注云：「王立之曾話此云：山谷以爲薛荔一聲，須要一聲者，對琅璫一聲也，而立之以爲不必然。今觀杜云以突兀對琅璫，則山谷之意得矣。」此處之「一聲」者，指複音詞，以兩個不可分析成語素之音節，共同構成一詞。據此，則「琅璫」乃象聲詞，不可分析成「琅」、「璫」，異於「琅玕」。


【校記】
①蕭滌非主編《杜甫全集校注》之《大雲寺贊公房四首》，其三、其四在卷二，其一、其二在卷十九。今合幷置於此。
➁「玉衡北南星爲玉繩」，《春秋元命苞》原文「南星」作「兩星」。


=====================================================

哀江頭 0760 臺PDF1.196,中PDF2.234


【詩文】
少陵野老吞聲哭[1]。春日潛行曲江曲。江頭宮殿鎻千門。細柳新蒲爲誰緑[2]。憶昔霓旌下南苑。苑中萬物生顔色[3]。昭陽殿裏第一人。同輦隨君侍君側[4]。輦前才[一作詞]人帶弓箭。白馬嚼[一作噍]齧黃金勒[5]。飜身向天仰射雲。一箭[一作笑]正墜雙飛翼[6]。明眸皓齒今何在。血汚遊䰟歸不得[7]。清渭東流劔閣深。去住彼此無消息[8]。人生有情淚霑臆。江水[一作草]江花豈終極。黃昏胡騎塵滿城。欲往城南忘南北[一云望城北][9]。

【注釋】
[1]少陵野老吞聲哭：野老，甫自稱。少陵，杜陵也。
[2]細柳新蒲爲誰綠：康騈《劇譚錄》曰：曲江池，本秦隑州，開元中疏鑿爲妙境，花卉周環，煙水明媚，都人遊玩，盛於中和節。江側菰蒲蔥翠，柳陰四合，碧波紅蕖，湛然可愛。《唐書》鄭注傳大和九年，注言秦中有災，宜興力役以禳之。文宗因吟杜甫詩云：江頭宮殿鎖千門，細柳新蒲爲誰綠，始知天寶四年，曲江四面多樓臺行宮，乃敕公卿之家，住於曲江、昆明二池；起造亭觀，詔神策兩軍造紫雲樓、綠霞亭，內出牌以賜之。《西京雜記》云：朱雀街東第五街，皇城之東第三街，升道坊，龍華尼寺。南有流水屈曲，謂之曲江。司馬相如《弔秦二世文》云：臨曲江之隑州。蓋其所也。《關中記》云：宣帝立廟曲江之北，名曰樂遊廟。因苑爲名，卽今升平坊內餘地是也。此地在秦爲宜春苑也，在漢爲樂遊苑也。◯趙云：公方春日潛行，當祿山之亂，宜其有細柳新蒲爲誰綠之哀矣。《前漢》有細柳營，《選》詩有新蒲含紫茸，又新蒲節轉促。
[3]苑中萬物生顏色：宋玉《高唐賦》：霓爲旌。唐曲池坊南有南宮。◯趙云：曲江南卽芙蓉苑，今云南苑是也。
[4]同輦隨君侍君側：李白詩：漢宮誰第一，飛燕在昭陽。飛燕有女弟，絕幸爲昭儀，居昭陽殿。于寶注《周禮》云：對轝曰輦。◯趙云：漢成帝常欲與班姬同輦載，以託言楊妃也。詩人類皆取古事之似者以爲譬，故李太白亦言可憐飛燕倚新妝。而高力士媒孼之，竟以此不得用，悲夫！
[5]白馬嚼齧黃金勒：唐制：內官才人七人，正四品。◯趙云：按：《明皇雜錄》載，上幸華清宮，貴妃姊妹各購名馬，以黃金爲銜勒，組繡爲障泥，同入禁中，觀者如堵。
[6]一笑正墜雙飛翼：《西都賦》：招白鷴，下雙鵠，矢不單殺，中必疊雙。◯趙云：曹子建云：一縱兩禽連之義，而字則張九齡《感寓詩》：袖中一札書，欲寄雙飛翼。
[7]血汙遊魂歸不得：曹子建：皓齒內鮮，明眸善盻。傅武仲《舞賦》：眄盤旋則騰清眸，吐哇咬則發皓齒。枚乘《七發》：皓齒蛾眉，命曰伐性之斧。◯新添：申屠嘉曰：臣以血汙車輪，陛下不得入廟矣。
[8]去住彼此無消息：時明皇幸蜀，貴妃誅。◯趙云：此言明皇旣幸蜀矣。長安與蜀相望於數千里之間，去蜀與住長安者，皆不知消息也。《玉臺新詠》載：近代曲歌其《估客樂》云：莫作甁落井，一去無消息。
[9]欲往城南忘南北：鮑云，陳正敏《遯齋閑覽》曰：荆公集句云：欲往城南望城北，此心炯炯君應識。又云：欲往城南望城北，三步回頭五步顧。始疑杜詩誤。後得荆公善本，皆作忘南北。或云：公故改此二字以合己意，然公平生未嘗改古人字，觀者宜詳此。◯趙云：周弘正《送婦葬詩》：先後能幾時，空使淚霑臆。曹子建詩：相思豈終極，胡騎塵蒲城。公此詩作於至德二載之春，血汙遊魂歸不得，則天寶十五載六月丁酉，上皇車駕次馬嵬，賜貴妃自盡，而細柳新蒲爲誰綠，則次年之春明矣。頃者，蘇黃門嘗謂其姪-在庭-曰：《哀江頭》卽《長恨歌》也。《長恨》費數百言而後成歌，杜公言太眞之被寵，則昭陽殿裏第一人足矣。言富貴，則輦前才人帶弓箭，白馬嚼齧黃金勒足矣。言馬嵬之死，則血汙遊魂歸不得足矣。觀《常武》與《桓》二詩，言用兵而煩簡異，則可見此。聞之石耆公云。


=====================================================

哀王孫 0771 臺PDF1.198,中PDF2.238

【題解】
《前漢》：韓信至城下釣，有一漂母哀之，飯信，信謂漂母曰：吾必重報。母怒曰：吾哀王孫而進食，豈望報乎？王孫如言公子也。◯王深父云：安祿山驚潼關，玄宗倉卒西幸，諸嗣王及公主之在外者，皆不及從，其後多爲祿山所屠，鮮有脫者。此詩記而哀之。嗚呼！以四海之廣，人帝之尊，念罔終則辱其子孫如此，豈《孟子》所謂以其所不愛，及其所愛者歟。

【詩文】
長安城頭頭白烏。夜飛延秋門上呼。又向人家啄大屋。屋底達官走[《唐書》：木生稼，達官怕]避胡[1]。金鞭斷折九馬死。骨肉不待同馳驅。腰下寶玦青珊瑚[2]。可憐王孫泣路隅。問之不肯道姓名。但道困苦乞爲奴[3]。已經百日竄荆棘。身上無有完肌膚。高帝子孫盡高準。龍種自與常人殊[4]。豺狼在邑龍在野。王孫善保千金軀[5]。不敢長語臨交衢。且爲王孫立斯須[6]。昨夜東[一作春]風吹血腥。東來橐駞滿舊都[7]。朔方健兒好身手[8]。昔何勇銳今何愚[9]。竊聞天子已傳位。聖德北服南單于[10]。花門剺面請雪耻。愼勿出口他人狙[11]。哀哉王孫愼勿疎。五陵佳氣無時無[12]。

【注釋】
[1]屋底達官走避胡：趙云：頭白烏號，不祥也。天寶十五載六月辛卯，祿山陷潼關，京師大駭。甲午詔親征，明皇幸蜀，從延秋門出。門在禁苑之西面左邊，而禁苑在宮城之北，烏飛號於延秋門上，暗言乘輿旣出矣，公卿寧不逃避耶？故烏又啄大屋，屋底達官走避胡也。或謂：頭舊作頸，蓋烏無頭白者。
[2]腰下寶玦青珊瑚：《左傳》：晉侯佩太子以金玦。
[3]但道困苦乞爲奴：趙云：齊建安王子眞被誅，入牀下叩頭，乞爲奴贖死，不從。河東王鉉聞收，欣然曰：死生命也，終不效建安，乞爲奴而不得，仰藥而死。
[4]龍種自與常人殊：漢高祖爲人隆準而龍顏。李斐曰：準，鼻也。趙云：隋文帝子勇，勇子儼，雲昭訓所生，乃雲定興女。文帝嘗曰：皇太孫何謂生不得其地。定興奏曰：天生龍種，所以因雲而出。
[5]王孫善保千金軀：《易》：龍戰於野。讖：四夷雲集龍鬥野。《前漢·爰盎傳》曰：千金之子，坐不垂堂。祖出《莊子》。◯趙云：陸士衡云：願保金石軀也。而千金軀字，又用沈約雜詩云：坐喪千金軀。
[6]且爲王孫立斯須：《周禮》疏云：舞交衢。《文選·蘇武·別李陵》詩：長當從此別，且復立斯須。
[7]東來橐駝滿舊都：師古曰：橐駝，言能負囊橐而馱物也。《史思明傳》：祿山陷兩京，以駝運御府珍寶於范陽，不知紀極。◯鮑云：東來橐駝，謂賊自東都進也。舊都謂長安。◯趙云：東風應是東方之風，風非言春也。
[8]朔方健兒好身手：
[9]昔何勇銳今何愚：《世說》：桓①車騎過江時，公私儉薄。自使健兒鼓行劫鈔。◯趙云：曹元首《六代論》：有身手不能相使。
[10]聖德北服南單于：明皇傳位於肅宗。◯師：漢宣帝時，單于分南北，各以爲號。
[11]愼勿出口他人狙：時回紇助順。後漢耿秉卒，匈奴聞之，舉國號哭，或至犁面流血。犁卽剺字。剺，割也。古通用。◯趙云：是時回紇有助順之心，故戒王孫勿出口於他人而徂往也。按：廣平王俶爲天下兵馬元帥，郭子儀副之，以朔方、安西、回紇、大食兵討安慶緒，在至德二載之閏八月。則公作此詩時，回紇初有助順之請，而剺面者，刀剺割其面皮。蠻夷感恩，而或喜或悲者多然。
[12]五陵佳氣無時無：《漢書》曰：高帝葬長陵，惠帝葬安陵，景帝葬陽陵，武帝葬茂陵，昭帝葬平陵，謂之五陵。《選》：北眺五陵。◯增添：班固《西都賦》：南望杜霸，北眺五陵。◯趙云：戒之以當更相收拾而勿遂疏外，王孫蓋皆前朝諸帝之子孫，故使五陵以見之。《後漢》王伯阿望春陵城曰：氣佳哉，鬱鬱蔥蔥。公之望本朝掃除妖氛，復興盛也如此。佳氣連兩字。張正見《芳樹》詩：春浮佳氣裏，葉映彩雲前。


【校記】
①「桓」疑爲「祖」之誤。


=====================================================

悲陳陶 0737 臺PDF1.200,中PDF2.243

【題解】
《唐書·房琯傳》：琯奉使靈武，立肅宗，因請將兵誅寇孼，收復京都。琯分爲三軍，遣楊希文將南軍，自宜壽入；劉悊將中軍，自武功入；李光進將北軍，自奉天入。琯自將中軍爲前鋒。◯鮑云：天寶十五年十月辛丑，房琯及祿山戰於陳陶斜，敗績。癸卯，琯又以南軍戰，敗績。公故有是詩。

【詩文】
孟冬十郡良家子。血作陳陶澤中水。野曠[一作廣]天清[一作晴]無戰聲。四萬義軍同日死[1]。羣胡歸來血洗箭[血一作雪]。仍唱[一作撚箭]胡歌飲都市。都人廻面向北啼。日夜更望官軍至[一云：前後官軍苦如此][2]。

【注釋】
[1]四萬義軍同日死：漢趙充國始爲騎士，以六郡良家子。《房琯傳》。十月庚子，師次便橋。辛丑，琯軍先遇賊於咸陽縣之陳陶斜，接戰，琯軍敗績。時琯用春秋車戰之法，以車二千乘，馬步夾之。旣戰，賊順風揚塵鼓噪，牛皆震駭，因縛芻縱火焚之，人畜燒敗，乃中使郉延恩等督戰，倉黃失據，遂及於敗，爲賊所傷殺者四萬餘人，存者數千而巳。◯趙云：東坡先生嘗言《悲陳陶》云：「『四萬義軍同日死，』此房琯之敗也。《唐書》作『陳濤斜』，未知孰是。時琯旣敗，猶欲持重有所伺，而中人郉延恩促戰，遂大敗，故次篇《悲青坂》云：『焉得附書與我軍，忍待明年莫倉卒。』」先生之說如此。按至德元載十月辛丑，房琯遇賊將安守忠於盛陽之陳濤斜，琯用車戰，官軍死者四萬餘人，則先生之說明矣，四萬義軍同日死，語用庾信《哀江南賦》：百萬義軍，一朝卷甲。
[2]日夜更望官軍至：趙云：「羣胡歸來血洗箭」，句法好處正在「血洗箭」三字，蓋言洗箭上之血也。如東坡《韓幹馬》詩云：最後一匹馬中龍，不嘶不動尾搖風。又《薄酒篇》云：五更待漏靴滿霜，皆此格也。蔡伯世卻取一作云雪洗箭，非是。四句言朔方、安西、回紇、大食兵相助討賊，然夷狄之性不無殘擾，故房琯雖喪軍矣，而都人之心不願胡兵討賊，只望官軍至也。此一句其字語蓋用項伯爲漢王語項羽曰：「日夜望將軍至，何敢反邪？」此亦模倣依倚之勢。一云前後官軍苦如此，此句難解，豈若正句之又有據邪？


【按語】
趙注云：「句法好處正在「血洗箭」三字，蓋言洗箭上之血也。」此云「血」爲「洗」之賓語，乃賓語前置之法。「尾搖風」、「靴滿霜」（冰霜滿蓋靴上；「滿」作動詞用）亦然。


=====================================================

悲青坂 0742 臺PDF1.202,中PDF2.246

【題解】
王深父序云：孔子行三軍，好謀而成，謀之未全而敢戰，所以速敗。◯趙云：前篇悲陳陶，則辛丑之敗也；此篇悲青坂，則乃癸卯之敗矣。青坂應與陳陶斜之地，不相遠也。

【詩文】
我軍青坂在東門。天寒飲馬太白窟。黃頭奚兒日向西。數騎彎弓敢馳突[1]。山雪河冰野蕭飋。青是烽煙白人骨。焉得附書與我軍。忍待明年莫倉卒[2]。

【注釋】
[1]數騎彎弓敢馳突：陸士衡有《飲馬長城窟行》。《匈奴傳》：力士能彎弓，盡爲甲騎。◯趙云：太白，山名。飮馬太白窟五字，亦倣飲馬長城窟、飲馬韓山窟之勢也。以兩敗後，各散而歸，所以言日向西，其餘數騎猶敢驍突，以言其暴掠不改也。公於《北征》之言迴紇，又曰：「其王願助順，其俗喜馳突。」
[2]忍待明年莫倉卒：趙云：烽燧寇至之候。「青是烽煙」則寇警方盛也；「白人骨」則戰死之多也。舊注載王深父云：孔子行三軍，好謀而成，謀之未全而敢戰，所以速敗。深父之說如比。按房琯之戰，初以十月庚子，軍次便橋。辛丑，中軍、北軍遇賊陳陶斜，戰不利。琯欲持重，而牽於郉延恩所促戰，故敗，苟見其軍之不利，於此敦陣整旅，堅壁以待可也。而癸卯率南軍復戰，遂大敗，則公此詩「忍待明年」之戒，所以重傷之也。


=====================================================

=====================================================

本頁內容以一 PHP 程式生成，並於每次詩文內容有重要改動之後更新。
The contents of this page is generated by a PHP program
and is updated after major changes in the original texts.
All contents copyright 2024-2025 © 陳永明 Wing Ming Chan
