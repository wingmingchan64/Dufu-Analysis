杜少陵詩𠀍號詩史。自箋注雜出。是非異同。多所抵捂。至有好事者。掇其章句。穿鑿附會。設爲事實。託名東坡。刊鏤以行。欺世售僞。有識之士。所爲深歎。因輯善本。得王文公、宋景文公、豫章先生、王源叔、薛夢符、杜時可、鮑文虎、師民瞻、趙彥材凡九家。屬二三士友。各隨是非而去取之。如假託名氏。撰造事實。皆刪削不載。精其讎校。正其訛舛。大書鋟版。置之郡齋。以公其傳。庶幾便於觀覽。絕去疑誤。若少陵出處大節。史有本傳。及互見諸家之叙。兹不復云。淳熙八年八月成都郭知達謹序
