郭知達《新刊校定集注杜詩》

0076 贈李白

二秊客東都。所歷厭機巧。野人對羶腥。蔬食常不飽。豈無青精飯。使我顔色好。苦乏大藥資。山林跡如掃。李侯金閨彦。脫身事幽討。亦有梁宋遊。方期拾瑶草。

0276 奉贈韋左丞丈二十二韻

紈袴不餓死。儒冠多誤身。丈人試靜聽。賤子請具陳。甫昔少年日。早充觀國賔。讀書破萬卷。下筆如有神。賦料揚雄敵。詩看子建親。李邕求識面。王翰願卜隣。自謂頗挺出。立登要路津。致君堯舜上。再使風俗淳。此意竟蕭條。行歌非隱淪。騎驢三十載。旅食京華春。朝扣富兒門。暮隨肥馬塵。殘杯與冷炙。到處潛悲辛。主上頃見徵。歘然欲求伸。青冥却垂翅。蹭蹬無縱鱗。甚愧丈人厚。甚知丈人眞。每於百寮上。猥誦佳句新。竊効貢公喜。難甘原憲貧。焉能心怏怏。秖是走踆踆。今欲東入海。即將西去秦。尙憐終南山。回首清渭濵。常擬報一飯。况懷辭大臣。白鷗没[一作波]浩蕩。萬里誰能馴。

0388 送高三十五書記

崆峒小麥熟。且[一作吾]願休王師。請公問主將。焉用窮荒爲。飢鷹未飽肉。側翅隨人飛。高生𨂍鞍馬。有似幽并兒。脫身簿尉中。始與捶楚辭。借問今何官。觸熱向武威。荅云一書記。所愧國士知。人實不易知。更須愼其儀。十秊出幕府。自可持旌麾。此行旣特達。足以慰所思。男兒功名遂。亦在老大時。常恨結歡淺。各在天一涯。又如參與商。慘慘中腸悲。驚風吹[一作飄]鴻鵠。不得相追隨。黃塵翳沙漠。念子何當歸。邊城有餘力。早寄從軍詩。

=====================================================

本頁內容以一 PHP 程式生成，並於每次詩文內容有重要改動之後更新。
The contents of this page is generated by a PHP program
and is updated after major changes in the original texts.
All contents copyright 2022-2023 © 陳永明 Wing Ming Chan
