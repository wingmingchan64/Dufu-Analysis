杜少陵詩𠀍號詩史。自箋注雜出。是非異同。多所抵捂。至有好事者。掇其章句。穿鑿附會。設爲事實。託名東坡。刊鏤以行。欺世售僞。有識之士。所爲深歎。因輯善本。得王文公、宋景文公、豫章先生、王源叔、薛夢符、杜時可、鮑文虎、師民瞻、趙彥材凡九家。屬二三士友。各隨是非而去取之。如假託名氏。撰造事實。皆刪削不載。精其讎校。正其訛舛。大書鋟版。置之郡齋。以公其傳。庶幾便於觀覽。絕去疑誤。若少陵出處大節。史有本傳。及互見諸家之叙。兹不復云。淳熙八年八月成都郭知達謹序

讀書破萬卷。下筆如有神。此杜少陵作詩之根柢也。觀杜詩者。誠不可無注。然注杜詩者數十家。廼有牽合附會。頗失詩意。甚至竊借蘇坡名字以行。勇於欺誕。夸博求異。挾僞亂真。此杜詩之罪人也。惟蜀士趙次公為少陵忠臣。今蜀本引趙注最詳。好事者願得之。亦未易致，既得之。所恨紙惡字缺。臨卷太息。不滿人意。兹摹蜀本。刊于南海漕臺會士友。以正其脫誤。見者必當刮目增明矣。噫。少陵之詩。其偉壯。則如巨靈之擘太華。其精巧。則如花神之刻羣芳。其理詣深到。則詩、書、莊、騷之流裔也。及其詞源。傾倒如長江大河。順東而趨勢不可禦。必極其所至而後已。方是之時。豈復有意於搜尋故事。驅役百家諸子之言。以爲吾用耶。或者未免以注爲贅。雖然以詩名家。惟唐為盛。著錄傳後。固非一種。獨少陵巨編。至今數百年。鄉校家塾。齠總之童。琅琅成誦。殆與孝經、論語、孟子並行。況其遭時多難。瘦妻飢子。短褐不全。流離困苦。崎嶇堙厄。一飯一啜。猶不忘君。忠肝義膽。發為詞章。嫉邪憤世。比興深遠。讀者未能猝解。是故不可無注也。寶慶元年重九日義溪曾噩子肅謹序

新刊校定集注杜詩目錄
卷一
古詩
奉贈韋左丞丈二十二韻
送高三十五書記
贈李白

奉贈韋左丞丈二十二韻【注。鮑文虎云。韋濟。韋嗣立子。天寶中。授尚書左丞。史有傳附嗣立後。】

紈袴不餓死【前漢班氏叙傳曰。王鳯薦班伯冝勸學。召見宴昵殿。上方鄉學。鄭寛中、張禹朝夕入說尚書、論語於金華殿中。詔伯受焉。數年。金華之業絶。出與王、許子弟爲羣。在於綺𥜗紈袴之間。非其好也。晉灼曰。白綺之𥜗。氷紈之袴也。師古曰。紈。素也。綺。今之細綾也。並貴戚子弟之服。朱買臣妻曰。如公等終餓死於溝中耳◯趙云。梁任昉奏彈劉整云。以前代外戚。仕因紈袴。晉束皙云。丹墀歩紈袴之童。東野遺白㒹之叟。莊子云。伯夷、叔齊。餓死首陽之山。史記云。伯夷、叔齊。積仁㓗行。如此而餓死。前漢周亞夫傳。許負相之。曰。君後九年而餓死。鄧通傳。上使善相人者相通。曰當貧餓死】。儒冠多誤身【莊子曰。儒者冠圜冠者。知天時。儒行曰。冠章甫之冠。前漢麗食其傳。沛公不喜儒。諸客冠儒冠來者。沛公輒解其冠溺其中。趙云。此篇雖古詩二十二韻。而第二字平側相次。又多對偶。紈袴不餓死。言貴冨者之享福禄。儒冠多誤身。言爲士者之易貧賤。公詩又曰。有儒愁餓死。則不餓死之反矣。又曰。儒術豈謀身。亦此之謂也】。丈人試靜聽。賤子請具陳【易。師。貞丈人吉。注。丈人。嚴荘之稱。應璩詩。避席跪自陳。賤子實空虚。鮑照東武吟。主人且勿喧。賤子歌一言◯趙云。呉越春秋載伍子胥謂漁父曰。性命屬天。今屬丈人。此呼人爲丈人矣。劉伯倫酒德頌。有熟視不見太山之形。靜聽不聞雷霆之聲。蜀志許靖與曺公書云。豈可具陳。古詩。歡樂難具陳。𠀍有託名東坡事實。輙云。毛遂有言。賤子一一具陳之。以爲渾語。却不引出何書。其全秩引類皆如此。非特浼吾杜公。又浼蘇公而罔無識。眞大雅之厄。學者之不幸也】。甫昔少年日【賈誼。洛陽年少◯趙云。沈休文別范安成云。平生少年日】。早充觀國賔【易。觀國之光。利用賔于王◯趙云。充字。晁錯傳。以臣充賦】。讀書破萬卷。下筆如有神【三輔決録。蔡邕傳。不妄下筆。魏文帝論云。傳武仲下筆。不能自休。孔文舉表。性與道合。思若有神◯趙云。梁孝元帝之敗。焚圖書十四萬巻。曰。讀書萬巻。猶有今日。故焚之。中著一破字。則字著力而新竒矣】。賦料揚雄敵【揚雄有長楊、甘泉等賦◯趙云。雄傳云。顧常好辭賦。每擬相如。故公於賦則言敵揚雄】。詩看子建親【增添。曹植。字子建。封陳思王。善屬文。著洛神賦。責躬公讌等詩。後人謂天下才共一石。子建獨得八斗◯趙云。鍾嶸爲詩品。其品子建詩云。植詩原出於國風。氣骨髙竒。辭彩華茂。超越今古。卓爾不羣。故公於詩言親子建也。親字。親近之親。言與之近也】。李邕求識面【李邕。廣陵江都人。父善。嘗注文選。邕少知名長安。李嶠等薦邕詞髙行直。堪爲諫官。由是召拜左拾遺。玄宗東封。獻賦稱旨。後進不識。京洛阡陌聚觀。以爲古人。或傳眉目有異。衣冠望風尋訪。門巷填隘。齊神武自太原來朝。見宋遊道曰。常聞其名。今日始識其面◯師云。按新唐史杜本傳言。公少貧不自振。客齊趙呉楚間。李邕竒其才。先徃見之◯趙云。新書誤矣。蓋惑於後篇。有陪李北海宴歷下亭而言之耳。殊不知公在洛陽時。李邕先與相見。其後邕爲北海太守。遇公於齊州。又相見。至青州又相見。何以明之。陪李北海宴歷下亭。則相見於齊州。蓋歷下亭在齊州也。八哀詩。於李邕篇云。伊昔臨淄亭。酒酣託末契。則相見於青州。蓋臨淄亭在青州也。又云重叙東都別。朝隂改軒砌。則追言之陽相見事。蓋洛陽則東都也。豈不先識面於洛陽。而在齊地再相見乎。則新唐書之誤。以再見爲始識面矣】。王翰願卜隣【唐王翰。并州𣈆陽人。日聚英豪。恣爲歡賞。文士祖詠、杜華嘗在座◯師云。左傳。非宅是卜。惟隣是卜】。自謂頗挺出。立登要路津【古詩。何不采高足。先據要路津◯趙云。曹子建云。人人自謂握靈虵之珠。吕凱與雍闓檄云。諸葛丞相。英材挺出】。致君堯舜上。再使風俗淳【魏杜恕舉明主於唐虞之上◯増添。孟子。伊尹曰。豈若使是君爲堯舜之君。魏應璩與弟君胄書。思致君於有虞矣◯趙云。嵇康傳。鍾㑹欲害康。曰。冝因釁除之。以淳風俗】。此意竟蕭條。行歌非隱淪【前漢。朱買臣。家貧。好讀書。不治産業。艾薪樵。賣給食。擔束薪。行且誦書。其妻亦負戴相隨。數止買臣毋歌謳道中。買臣益疾歌。妻羞之。求去。恚怒曰。如公等餓死溝中耳。何能冨貴。買臣不能留。即聽去。其後買臣獨行歌道中。負薪墓間。宋顔延年詠嵇中散詩曰。立俗遷流議。尋山結隱淪。謝朓敬亭詩。隱淪旣己託。鮑照詩。孤賤長隱淪。謝靈運。旣枉隱淪客◯趙云。鮑照荅客篇。此意更堅滋。鮑照發後渚詩有蕭條背鄉心。列子載林類年且百嵗。拾穗行歌。張湛注云。古之隱者也。舊注却引朱買臣行歌道中負薪。此乃窮困悲歌耳。與非隱淪之義不相接。桓譚新論曰。天下神人五。一曰神仙。一曰隱淪。郭璞江賦。有納隱淪之列眞。舊注引顔延年、謝朓、鮑照、謝靈運詩、皆在新論、江賦之後。此不知本始。是謂無祖者也。𠀍說。周覬何如庾亮。覬曰。蕭條方外。亮不如臣】。騎驢三十載。旅食京華春【任昉詩。結歡三十載。生死一交情。陶潜。閑居三十載◯趙云。後漢李尤騎驢馳村。狐兎驚走。魏文帝與呉質書。旅食南館。郭景純遊仙詩曰。京華遊俠窟。謝靈運齋中讀書詩曰。昔余遊京華。京華繁冨之地。而當春時。尤為繁冨。於此旅食。亦不能爲樂矣】。朝扣富兒門。暮隨肥馬塵【鮑照詩。結交多貴門。出入冨兒鄰◯趙云。論語。乗肥馬】。殘杯與冷炙。到處潛悲辛【顔氏家訓。處之下座。以取殘杯冷炙◯趙云。鮑照野鵝賦云。對鐘鼓之悲辛】。主上頃見徵。歘然欲求伸【六韜曰。歘然而徃。易曰。尺蠖之屈。以求伸◯趙云。官韻。歘字注云。有所吹起皃。神仙傳。王母降。大茅君歌曰。駕我八景輿。歘然入玉清。又荘子。庚桑楚篇。出無本。入無竅。注云。歘然自生。非有本。歘然自死。非有根。又法華經有歘然火起之語】。青冥却垂翅。蹭蹬無縱鱗【後漢馮異傳。始雖垂翅回谿。終能奮翼澠池。王褒頌曰。沛乎若巨魚縱大壑。海賦。蹭蹬窮波。失勢貌◯趙云。屈原悲回風云。據青冥而攄虹。玉逸九思曰。玄鸖兮高飛。增逝兮青冥。注。青冥。雲也。此兩句以魚鳥爲喻。一反一正。可以爲句法。宋玉九辯。悲蹭蹬而無歸】。甚愧丈人厚。甚知丈人眞【范元寶詩眼曰。必言所以見韋者。於是有厚媿眞知之句。所以眞知者。爲傳誦其詩也◯趙云。厚言其相待之厚。蓋如後漢云。所以慰藉之甚厚。眞言其懷抱之眞。蓋如莊子云。其爲人也眞。厚則相親愛。眞則不藏善。乃所以爲每每誦杜公佳句也。此厚與眞之義甚明。詩眼所謂。却成杜公厚自慙媿於韋。杜公眞實能知韋之賢耳。非是。蓋不省厚眞字。是詩字之足。只單著一字爲句。且用押韻。而字自有力。其義煥然也】。每於百寮上。猥誦佳句新【趙云。左傳。同官爲寮。書。百寮師師。誦佳句於同寮。是時公已召試賜官也。𠀍説載孫興公作天台賦，成以示范榮期。每至佳句。輙云。應是我軰語。而誦佳句三字。則隋煬帝善屬文。不欲人出其右。王胄死。帝誦其佳句云。庭草無人隨意緑。復能作此語耶】。竊効貢公喜【前漢貢禹與王陽爲友。𠀍稱王陽在位。貢禹彈冠。言其取舍同也◯杜補遺。劉孝摽廣絶交論曰。王陽登而貢公喜。子美贈沈八丈東美除膳部員外郎又云。徒懐貢公喜。哭韋大夫之晉詩亦云。貢喜音容間】。難甘原憲貧【仲尼弟子傳。原憲在草澤中。子貢相衛而結駟連騎。排藜藿。入窮閻。過謝原憲。憲攝敝衣冠見之。子貢曰。夫子豈病乎。原憲曰。吾聞之。無財謂之貧。學道而不能行謂之病。若憲。貧也。非病也。子貢慙而去◯趙云。沈佺期傷王學士詩云。原憲貧無怨。顔回樂自持】。焉能心怏怏【趙云。呉越春秋。呉王僚之母謂王曰。公子光心氣怏怏。常有媿恨之色。舊注却引韓信周亞夫傳。乃鞅鞅字。又不連心字。非公本意所引用耳】。秖是走踆踆【踆踆。行走皃。張平子西京賦言𠆸戲曰。大雀踆踆】。今欲東入海。即將西去秦【語曰。乗桴浮於海。又曰。少師陽、撃罄襄入于海。李斯上始皇書。今乃却賔客以棄〘業〙諸侯。使天下之士。褁足不入秦◯趙云。去秦言欲捨而去耳。乃張儀惡陳軫於秦王。曰。軫欲去秦而之楚。舊注却引李斯言天下之士。退而不敢西向。褁足不入秦。却只是不入秦矣】。尙憐終南山。回首清渭濵【王粲。回首望長安◯趙云。潘安仁西征賦。言長安之境曰。南有玄霸素滻。北有清渭濁涇。故公凡言渭必曰清渭。言涇必曰濁涇。皆用此矣。終南山與清渭。以在秦地。故接去秦之下及之】。常擬報一飯。况懷辭大臣【范雎傳。一飯之德必償。孔融傳。一餐之恵必報◯趙云。李固傳云。竊感古人一飯之報。注云。謂靈輙也。公所用主此。舊注更引范雎傳一飯之德必償。自是償字。又引孔融傳一餐之恵必報。自是餐字。以一飯之恩。甞擬如靈輙之報宣子。况大臣相知。不獨一飯耳。其去之懷思爲如何。此詩人之情也】。白鷗没[一作波]浩蕩。萬里誰能馴【顔延年詩。鸞翮有時鎩。龍性誰能馴。謝朓詩。浩蕩別親知。東坡云。波乃没字。宋敏求謂余鷗不善没。改作波。殊不知鷗之滅没煙波。最爲自然。禽經云。鳬善浮。鷗善没。沒字爲是◯趙云。何遜詩。可憐雙白鷗。朝夕水上游。浩蕩雖本水。而不必專言水。或取流放之皃。如離騷云。怨靈脩之浩蕩。或取曠逺之皃。如楚辤曰。志浩蕩而傷懷是也。𠀍間本多作波字。東坡定作沒字。言鷗之滅没於煙波間。而浩蕩逺去。尤有義理。而宋敏求謂鷗不解没作波字。便覺一篇神氣索然也。范淑衷甫云。𠀍有師曠禽經之書。其中曰。鳬善浮。鷗善没。則没字却是沉没之没。即與前説又相反矣】。

送高三十五書記【鮑云。高書記。適也。字逹夫。渤海人。少落𩲸。客梁宋間。宋州刺史張九臯竒之。舉有道調封丘尉。不得志。去客河西。河西節度使哥舒翰表爲左驍衛兵曺參軍掌書記。】

崆峒小麥熟。且[一作吾]願休王師【家語。宓子賤爲單父宰。百姓化之。齊攻魯。道由單父。單父老請曰。麥已熟矣。今齊冦至。不及人人自収其麥。請放民皆使出穫麥。可以益糧。且不資冦。三請而宓子賤不聽。俄而齊冦逮乎麥。季孫聞之。怒。使人讓之。宓子蹵然曰。今兹無麥。明年可種。若使不耕者得穫。是使民樂有冦也。季孫聞之。𧹞然媿曰。地若可入。吾豈忍見宓子哉。賈誼書同。續漢書曰。桓帝時。童謡曰。小麥青青大麥枯。誰當穫者婦與姑。丈夫何在西撃胡◯杜正謬云。崆峒。西方山也。按史記云。黃帝西至于崆峒。韋昭注曰。在隴右。九域圖志云。岷州和政郡有崆峒山。皆非爾雅所載。按爾雅乃作空峒字。汝州亦有崆峒山。蓋名同爾◯趙云。曹操操云。麥熟更來】。請公問主將。焉用窮荒爲【禄山亂。哥舒翰討賊。適佐翰守潼關。翰敗。適奔赴行在◯趙云。窮荒謂適爲書記。随翰遠事於吐蕃也。舊以爲佐翰守潼関。乃在天寶十二年之後。誤矣。主指哥舒翰。呉書張紘傳。紘諫孫權曰。主將乃籌謀之所自出。孔子云。焉用彼相】。飢鷹未飽肉。側翅隨人飛【魏志。吕布因陳登求徐州牧不得。布怒。登喻之曰。登見曹公。言待將軍。譬如養虎。當飽其肉。不則噬人。公曰。不如卿言。譬如養鷹。飢則爲用。飽則揚去。布乃解。載記。慕容垂猶鷹飢則附人。飽則髙飛◯趙云。鮑照蕪城賦。飢鷹厲吻】。高生𨂍鞍馬。有似幽并兒【曹子建。白馬飾金覊。連翩西北馳。借問誰家子。幽并游俠兒。山簡。舉鞭問葛強。何如并州兒◯趙云。幽并兒。蓋游俠者。高以文士而從軍。故云鞍馬。呉質答東阿王書曰。情踴躍於鞍馬。舊注引鮑照詩云。鞍馬光照地。在後矣。今攷西漢匈奴傳。文帝親御鞍馬。則趙所引又在後矣】。脫身簿尉中。始與捶楚辭【韓愈云。判司卑官不堪說。未免捶楚塵埃間◯鮑云。謂唐時參軍簿尉受杖。非也。今詳杜所言捶有罪者也。退之江陵途中云。栖栖法曹掾。何處事卑陬。何况新犴獄。敲榜發姦偷。此豈身受杖如漢諸署郎耶◯趙云。適舉有道科。中第。調封丘尉。翰表用之。故云。漢紀。張良曰。脫身去。間至軍矣。路温舒云。捶楚之下。何求不得】。借問今何官。觸熱向武威【前漢。武威郡。匈奴休屠王地。武帝太初四年開◯趙云。武威。唐涼州也。今脫身一尉。爲翰見知而辟用。雖熱行而不憚矣】。荅云一書記。所愧國士知【陳琳。袁本初書記之士。又阮瑀管書記之任。賈誼傳。豫子曰。中行以衆人畜我。我故衆人事之。智伯以國士遇我。我故國士報之】。人實不易知。更須愼其儀【一作冝。范雎傳。侯嬴謂信陵君曰。人固未易知。知人亦未易◯趙云。詩。九十其儀】。十秊出幕府。自可持旌麾【一作旗。李廣傳。幕府省文書。師古曰。幕府者。以車幕爲儀。軍旅無常居止。故以帳幕言之。廉頗李牧。市租皆入幕府者是也】。此行旣特達。足以慰所思【一云亦足慰逺思◯趙云。易乾卦。體仁足以長人。曹子建。責躬四言。威靈所〘改〙加。足以没齒】。男兒功名遂。亦在老大時【古樂府。少壮不努力。老大徒悲傷。趙云。男兒字。起於剖竹視之。得一男兒也。功名遂字。老子。功成名遂之摘文也】。常恨結歡淺。各在天一涯【古詩。相去萬餘里。各在一天涯◯趙云。左傳。楚子使椒舉如𣈆。曰。君願結驩於二三君】。又如參與商。慘慘中腸悲【蘇武詩。昔爲鴛與鴦。今爲參與辰。王正長雜詩云。王事離我老。殊隔過參商。陸士衡詩。形聲參商乖。音息曠不逹。昭元年傳。子産曰。昔高辛氏有二子。伯曰閼伯。季曰實沈。居於曠林。不相能也。日尋干戈以相征討。后帝不臧。遷閼伯于商丘。主辰。商人是因。故辰爲商星。遷實沈于大夏。主參。唐人是因。以服事夏商。故參爲𣈆星。趙云。揚子曰。吾不觀參辰之相比也。鮑照行路難。朝悲慘慘遂成滴。阮籍詩。容好結中腸】。驚風吹[一作飄]鴻鵠。不得相追隨【趙云。離別之言。曹子建詩。飛蓋相追隨】。黃塵翳沙漠。念子何當歸【前漢。匈奴傳。隔以山谷。壅以沙漠。盧諶贈崔温詩。北眺沙漠燕。曹子建樂府。少小去鄉邑。揚聲沙漠垂。蘇武。欲展清商曲。念子不能歸。江淹詩。飲馬出城濠。北望沙漠路。陳湯傳。匈奴不敢南鄉沙漠。前書音義。沙。土也。漠即今磧也◯趙云。曹子建賦云。大風隱其四起。揚黃塵之冥冥。李陵歌曰。徑萬里兮渡沙漠。鮑照北風凉行有云。問君得行何當歸】。邊城有餘力。早寄從軍詩【王仲宣云。從軍征遐路。討彼東南夷。陸士衡樂府詩。有從軍行。苦哉遠征人。北戍長城阿◯趙云。史記。士蔿曰。邊城少冦。而長楊賦。永無邊城之警。曹子建白馬篇。邊城多警急。論語。行有餘力】。

贈李白【趙。新唐書載。白隱岷山。後更客任城。居徂徠山。按任城屬濟州。時白方在東都。將游梁宋而徃也。故公詩及之。】

二秊客東都。所歷厭機巧【趙云。周公居東二年。東都。今之西京也。起於班孟堅作兩都賦。名之曰東都。故得承以爲言也。木華海賦云。不悟所歷之近逺。潘安仁悼亡。望廬思其人。入室想所歷。詩序其人機巧。而江文通擬張綽詩。𦙄中去機巧】。野人對羶腥。蔬食常不飽【論語先進。於禮樂。野人也◯趙語云。飯蔬食。詩云。今也每食不飽。孟子。雖蔬食菜羮。未甞不飽也】。豈無青精飯。使我顔色好【梁書。兩韓之孝友純深。庾郭之形骸枯槁。或橡飯菁羹惟日不足◯杜正謬。謹按陶隱居登眞隱訣。載太極眞人青精乾石䭀[音迅。飱也。]飯法云。以南燭草木。煑汁漬米爲之。彭祖云。大宛有青精先生。青靈眞人。眞誥云。霍山有道者鄧伯元。受青精石飯之法。内見五藏。冥中夜書。色如嬰孺。又云。故服䭀否。春草生。此物易尋。想數詣玄水之處逍遥也。亦爲青精也◯學林新編云。按青菜爲羮。謂之菁羮。字書。菁。蔓菁也。書所謂菁茅。禮所謂菁蒩。即此物也。詩蓋用道書中陶隱居登眞訣。其法即南燭草木浸米蒸飯。暴乾。其色青如黶珠。食之可以延年却老。此子羙所謂青精飯也。神農本草。木部有南燭。枝葉。乆服輕身長年。令人不飢。益顔色。取汁炊飯。名爲烏飯。又名黑飯草。在道書謂之南燭草木。在本草謂之南燭枝葉。蓋一物也。以菁羮爲青精。則誤甚矣】。苦乏大藥資。山林跡如掃【魏文帝游仙詩。與我一丸藥。光耀有五色◯杜正謬。丹書抱陽山人大藥證曰。夫大藥者。須鍊沙中汞。能取鈆裏金。黄芽爲根蔕。水火鍊功深。又云。鈆水、汞水者。出於一源。化爲白液。結就堅氷。此是眞陽也。爲還丹之祖。作大藥之基◯趙云。四句通義。離爲兩端。則語意不相接。蓋詩人不以文害辭。以青精石飯之法。内見五藏。色如嬰孺。豈不謂之大藥乎。而青精飯法。其所用之物。如以南燭草木葉。煑取汁漬青稻米炊之。張君房云。青稻米如豫章西山青米。呉越青龍稻草是也。此亦費尋討。不亦謂之大藥資乎】。李侯金閨彦。脫身事幽討【江文通別賦。金閨之諸彦。蘭臺之羣英。注云。金馬門也。謝玄暉尚書省詩。旣通金閨籍◯鮑云。白甞供奉翰林。故云。本傳。白自知不爲親近所容。求還山。帝賜金帶放還。脫身字見上注】。亦有梁宋遊【任彦升令云。客游梁朝。則聲華籍甚。顔延年北使洛塗。出梁宋郊◯鮑云。白時得還。與公同在洛。將適梁末也。後在梁亦與公同游。故遺懷詩云。昔我游關中。惟梁孝王都。憶與高李輩。論交入酒壚◯趙云。梁謂汴州。今之東京。宋謂宋州。今之南京】。方期拾瑶草【江淹香壚峯詩。瑶草正翕赩。玉樹信葱青◯又曹植詩。徙倚拾蕙草◯杜補遺。江文通別賦。惜瑶草之徒芳。李善注高唐賦序云。我帝之季女。名曰瑶姬。未行而亡。封于巫山之臺。精神爲草。實曰靈芝。又李注瑶草正翕赩曰。瑶草。玉芝也。山海經曰。姑瑶之山。帝女死焉。名曰女尸。化爲瑶草。其葉胥成。其華黄。其寳〘四庫作實〙如兎𢇁。服之者媚於人】。

