新刊校定集注杜詩卷七

石笋行 1982 臺PDF1.353,中PDF4.91

【題解】
集注：杜光庭《石筍記》云：成都子城西曰興義門、金容坊，有通衢，幾百五十步，有石二株，挺然聳峭，高丈餘，圍八九尺。耆舊傳云：其名有六，曰石筍，曰蜀妃闕，曰沉犀石，曰魚鳧仙壇，曰西海之眼，曰五丁石門，皆非。《圖經》云：「石筍街乃前秦寺之遺址，殿宇樓臺，咸以金寶飾之，爲一代之勝槪，後遭兵火而廢。或遇夏秋霖雨，里人猶拾珠玉異物。」前蜀丞相諸葛亮命掘之，俯觀方驗測，隱其象，有篆字曰蚕叢氏啟國誓蜀之碑。以二石柱橫理連接，鐵貫其中，歷代故不可毀。復鐫五字：濁歜燭觸蠲。時人莫能曉察，惟孔明默悟斯旨，令左右瘞之。後蜀主李雄召丞相范賢，詰其所自，掘而詳之。賢議曰：然厥字五，其理各有所主。亥子歲，濁字可記，主其水災；寅卯歲，歜字可記，主其饑饉；己午歲，燭字可記，主其火災；申酉歲，觸字可記，主其兵革；辰戌、丑未歲，蠲字可記，主稼穡充益，民物富瞻。悉以年事推之，應驗符響。又云：蜀之城壘，方隅不正，以景測之，石筍於南北爲定，無所偏邪。今按，石筍在西門外，僅百五十步，二株雙蹲，一南一北。石筍長一丈六尺，圍極於九尺五寸；南筍長一丈三尺，圍極於一丈二尺。南筍蓋公孫述時折，故長不逮北筍。◯趙云：此篇作於上元元年。是年李輔國日離間二宮，擅權之迹甚彰，故因賦石筍而指譏李輔國也。

【詩文】
君不見益州城西門。陌上石笋雙高蹲[1]。古來[一作老]相傳是海眼。苔蘚食盡波濤痕[2]。雨多往往得瑟瑟。此事恍惚難明論[3]。恐是昔時卿相墓。立石爲表今仍存[4]。惜哉俗態好蒙蔽[5]。亦如小臣媚至尊[6]。政化錯迕失大體[7]。坐看傾危受厚恩[8]。嗟爾石笋擅虚名。後來未識猶駿奔[9]。安得壯士擲天外。使人不疑見本根[10]。

【注釋】
[1]陌上石筍雙高蹲：《成都記》：石筍各折爲五六段，相續以立，人云五丁檐，亦曰蜀王妃墓表。公孫述時，此石折，故治中從事任文公歎曰：西州智士死，吾其當之。歲中果卒。
[2]苔蘚蝕盡波濤痕：《成都記》：距石筍二三尺，每夏月大雨，往往陷作土穴，泓水湛然。以竹測之，深不可及，以繩繫石而投其下，愈投而愈無窮，凡三五日，忽然不見。嘉祐春，牛車碾地忽陷，亦測而不能達。父老云：見此多矣，此亦甚異者，故有海眼之說云。◯趙云：按唐劉崇遠作《金華子書》載海眼一事，云：北海郡國發得五銖錢，取之不盡，得一石，記云：此是海眼。《華陽風俗記》曰：蜀人曰：我州之西有石筍焉，天地之植，以鎭海眼，動則洪濤大濫。
[3]此事恍惚難明論：《成都記》：石筍及林亭沙石之地，雨過必有小珠，或青黃如粟者，亦有細孔，可以貫絲。◯薛云：瑟瑟，碧珠也。《杜陽雜編》有瑟瑟幕，其色如瑟瑟，輕明虛薄，無與爲比。◯《杜補遺》：《酉陽雜俎》：蜀石筍街，夏中大雨，往往得雜色小珠，俗謂之地當海眼，莫知其故。蜀僧惠嶷曰：前史說蜀少城飾以金璧珠翠，桓溫怒其太侈，焚之，合在此地。今拾得小珠，時有孔者，得非是乎？餘同薛。
[4]立石爲表今仍存：揚雄《蜀王本紀》云：成都丈夫化爲女子，顏色美絕，蓋山精也。蜀王納以爲妃，無幾，物故。乃發卒之武都檐土，葬於成都郭中，號曰武檐。以石作鏡一枚，表其墓。《華陽國志》曰：王哀念之，遣五丁之武都，檐土爲妃作冢。蓋地數畝，高七丈立石，俗今名爲石筍。◯趙云：公亦又以意逆之，不敢專指爲何人墓耳。武檐土葬，如上所載。又嘗觀《錄異記》所載：乾寧二年，蜀州刺史、節度參謀李師恭治第於成都錦浦里北門。第西與李冰祠鄰。距宅之北，地形漸高，崗西南與祠相接。於其堂北鑿地五六尺，得大冢，塼甓甚固。於塼外得金錢數十枚，各重十八銖，不知誰氏墓也。其地北百許步，有石筍，知石筍卽此之闕矣。《錄異記》所載如此，則公所謂，恐是承古老相傳云。
[5]惜哉俗態好蒙蔽：《莊子》：蔽蒙之民。
[6]亦如小臣媚至尊：趙云：此正以專指李輔國一內臣耳，連結張妃，肅宗信任之，呼爲阿父。乾元元年，張妃爲皇后，而輔國之權尤熾，人爭附之。公於《祭房相國文》云：太子卽位，揖讓倉卒；小臣用權，尊貴倏忽。正以言李輔國，則今詩云如小臣媚至尊者，石筍以一堆石而蒙蔽於人，人或指爲海眼，或指爲表墓，說終不明。此可惡而俗態好，其蒙蔽如輔國之蔽肅宗，而人信好之也。
[7]政化錯迕失大體：趙云：言肅宗信之也。
[8]坐看傾危受厚恩：時林甫、國忠傾危王室，故子美此詩有所謂耳。◯趙云：言輔國之寵幸也。舊注引李林甫、楊國忠，蓋公乾元二年離同谷來蜀，作此詩時，李與楊已死矣。又二公皆爲相，豈可謂之小臣耶？
[9]後來未識猶駿奔：《詩》：駿奔走在廟。趙云：言人之爭附輔國也。
[10]使人不疑見本根：梁沈約詩云：安得壯士駐奔曦。《華陽風俗錄》云：蜀人曰：我州之西有石筍焉，天植之以鎭海眼，動則江濤大濫。四方之人有來觀者，則奇而怪之。贊皇公曰：夫筍之爲狀也，亭亭揭峭，高然若削，圭芒天成，神矣！今小大相疊，至八九節，束以鐵鼓，出於人力，又何神乎！遂命抽出鐵鼓，伺事變怪，則寂然而神怪不作。◯趙云：言要使天下知其一內臣耳也。公作是詩，在上元元年之夏七月，輔國果離間二宮，矯詔遷上皇於西內矣。公之遠見，不亦明乎。漢高祖：安得猛士兮守四方。宋玉：長劍耿介倚天外。


=====================================================

石犀行 1988 臺PDF1.356,中PDF4.97

【題解】
《成都記》：石犀在李太守廟內。

【詩文】
君不見秦時蜀太守。刻石立作三犀牛[1]。自古雖有厭勝法。天生江水向[一云須]東流[2]。蜀人矜誇一千載。泛溢不近張儀樓[3]。今年灌口損户口。此事或恐爲神羞[4]。終藉隄防出衆力。高擁木石當清秋。先王作法皆正道。詭恠何得參人謀[5]。嗟爾三犀不經濟。缺訛只與長川逝[6]。但見元氣常調和。自免洪濤恣彫瘵[7]。安得壯士提天綱。再平水土犀奔茫[8]。

【注釋】
[1]刻石立作三犀牛：《華陽國志》：秦孝文王以李冰爲蜀守，冰作石犀五頭，以壓水精。穿石犀溪於江南，命曰犀牛里。後轉爲耕牛二頭，一在府市橋門，今所謂石牛門；一在淵中。又自前堰上分穿羊摩江灌口西，於玉女房下，自涉郵作三人立水中，與江神要，水竭不至足，盛不沒肩。時青衣出象山下，伏行地中，會江南安，觸山脅溷崖，水遯漂疾，破害舟船，歷代患之。冰發卒鑿平崖，通正水道。或曰：冰鑿崖時，水神怒，冰乃操刃入水中乞神鬥，迄今蒙福。《成都記》亦云石犀五。今云三犀牛，未詳。◯趙云：此篇因石犀而指譏廟堂無經濟之人也。
[2]天生江水向東流：襄陽《白銅鞮歌》：漢水向東流。又，《莫愁歌》：河中之水向東流。《匈奴傳》：上以厭勝所在。師古注：《漢高紀》云：蕭何初立未央宮，以厭勝之術，理亦宜然。◯趙云：本朝《樂史寰宇記》載《志》云：在市北，乃李冰所立，以厭水怪。故公直以爲厭勝耳。蓋言厭勝者，將欲使水東流邪？則水自然東流矣，何用石犀爲厭勝也。《列子》曰：地不滿東南，故百川水潦歸焉。此江水東流，謂之天生之義也。
[3]泛溢不近張儀樓：按《圖經》：秦張儀築少城在大市西。又《周地圖》云：張儀築城，屢壞不能立，忽有一龜周旋，正依龜行巡築，遂得立。今有龜化橋。《成都記》云：張儀樓在子城南。又曰：張儀樓高一百尺。初築此城，雖曰附龜，蓋以順江山之勢，正卽爲斜矣，乃作此樓而定南北焉。趙云：又言厭勝者，詭怪之事，爲不足憑，故水終有時而爲害焉。隄防者正道，故終藉人力以爲隄防也。張儀樓事，按《圖經》：秦張儀築少城在城西。少之爲言小也。有樓焉，故號張儀樓。《南史》：始興王與蔡仲能登張儀樓，商略先言往行。可見有是樓之證矣。本朝《樂史寰宇記》云：張儀樓，宣明門樓也。然今宣明門之名，亦不可考矣。
[4]此事或恐爲神羞：《後漢書》：戶口減如毛米。《書·武成》：以濟兆民，無作神羞。《左傳》：苟捷有功，無作神羞。
[5]詭怪何得參人謀：《莊子》：恢詭譎怪。又：諔絕詭幻怪。《易》：人謀鬼謀。
[6]缺訛只與長川逝：《語》：子在川上曰：逝者如斯。◯趙云：此公之寓意於三犀，指譏廟堂無經濟之人甚明。夫無經濟之用，終亦缺訛，隨長川而漂逝矣。乾元二年，乃呂諲、李峴、李揆、第五琦同平章事。五月，李峴言毛若虛希中人旨，用刑亂法。帝怒，李揆不敢争，出峴爲蜀州刺史。七月，呂諲以從中人馬尙書之請，爲人求官，罷。九月，第五琦鑄重規錢非是，十月貶爲惠州刺史。公詩之作，正在次年五月、六月之間，諸公之失，皆已著見，惟李揆未露。至次年，揆懼呂諲復用，乃遣吏構其過失，諲密訴諸朝，帝怒，貶揆爲袁州長史。然則公豈不明見其非經濟者乎？經濟字，見上注。
[7]自免洪濤恣凋瘵：曹子建詩：泛舟趙洪濤。◯趙云：此公有經濟之量，知水土之平，特在乎得人。蓋宰相以燮理陰陽爲事，則調元氣之謂也。洪濤字祖，雖出《西京賦》：鼓洪濤而揚波，而晉木華《海賦》云：帝嬀巨害之世，天網浡潏，爲彫爲瘵，洪濤瀾汗，萬里無際。專用木華《海賦》之意，言水之廣大，爲天網紀，而洪水橫流，乃爲彫傷瘵病於民矣。《莊子》有陰陽調和。武后常問陳子昂：調元氣以何道？選有禀元氣於靈和。
[8]再平水土犀奔茫：《前漢·李尋傳》：五行以水爲本，其精玄武婺女，天地所紀，終始所生。水爲準平，王道公正修明，則百川理，絡脈通；偏黨失綱，則涌溢爲敗。《陳蕃傳》：志清天綱。《舜典》：咨禹，汝平水土。◯趙云：梁沈約云：安得壯士駐奔曦。《陳蕃傳》：雖有志清天綱，而杜公所用，則取《海賦》以水爲天綱。


=====================================================

杜鵑行 1989 臺PDF1.359,中PDF4.102

【題解】
《華陽風俗錄》：鳥有杜鵑者，其大如鵲而羽烏，聲哀而吻有血。土人云：春至則鳴，聞其初聲者，有別離之苦，人皆惡聞之，惟田家候其鳴，則興農事。◯趙云：按《蜀記》曰：昔人有姓杜名宇，號曰望帝。宇死，俗說云化爲子規。規，鳥名也，一名鵑。蜀人聞子規鳥，皆曰望帝也，遂於鵑字上加以杜姓，謂之杜鵑，又直名之爲杜宇。以次公考之，此鳥乃暮春之時，農夫以爲耕候。曰規、曰鵑，其義取圓春之事也。王介甫亦於《宇說》言之矣。然有二種：其一褐色，四川中亦有，而內地多有之，名曰子規，仿像其聲之四，云「不如歸去」。其一色黑，似烏而小，兩吻赤如血，而其聲二，內地亦有，而蜀中多有之，名曰杜鵑，仿像其聲之二，云「杜宇」。夫所謂鵑之名，自古有之。《漢書》謂之曰鵑。歐陽率更載《臨海異物志》曰：題鴂，一名田鵑，春三月鳴，晝夜不止，音聲自呼。俗言取梅子塗其口，兩邊皆赤，至麥子熟，鳴乃止。率更據《志》以爲塗口而後赤，蓋信所傳聞耳。蜀人旣傳杜宇化爲鵑，而加杜姓，稱爲杜鵑，又曰杜宇，然其聲未必是呼「杜宇」也。蓋望帝之前，則聲云「布穀」，則催耕之鳥而巳。杜公於長安《玄都壇》詩云：「子規夜啼山竹裂」，於《雲安》詩云：「兩邊山木合，終日子規啼」，則指「不如歸去」四聲者而言之。今有《杜鵑行》，其後又有《杜鶻》詩，則指「杜宇」之二聲者言之。惟其指「杜宇」之二聲者言之，故詩皆言帝王之事。

【詩文】
君不見昔日蜀天子。化作杜鵑似老烏[1]。寄巢生子不自啄。羣鳥至今與哺雛。雖同君臣有舊禮。骨肉滿眼身羈孤。業工竄伏深樹裏。四月五月偏號呼。其聲哀痛口流血。所訴何事常區區。爾惟[一作豈]摧殘始發憤。羞帶羽翮傷形愚。蒼天變化誰料得。萬事反覆何所無。萬事反覆何所無。豈憶當殿羣臣趨[2]。

【注釋】
[1]化作杜鵑似老烏：《成都記》曰：杜宇亦曰杜主，自天而降，稱望帝。好稼穡，教人務農，治郫城，亦曰望帝。至今蜀人將農者，必先祀杜主。時荆州人鼈靈死，其屍溯流而上，至汶山下復生，見望帝。望帝因以爲相，號曰開明。會巫山壅江，人遭洪水，開明爲鑿通流，有大功，望帝因以其位禪焉。後望帝死，其魂化爲鳥，名曰杜鵑，亦曰子規。又云：子規深春乃有聲，低且怨，與北之思歸、樂都不同也。洛京東西多此鳥，人以爲子規者，誠妄矣。又云：宇禪位於開明，升西山隱焉。時適三月，子規鳥鳴，故蜀人悲子規鳥。
[2]豈憶當殿羣臣趨：趙云：鮑昭《行路難》云：中有一鳥名杜鵑，言是古時蜀帝魂。聲音哀苦鳴不息，羽毛憔悴似人髡。飛走樹間逐虫蟻，豈憶往日天子尊。念此死生變化非常理，心中惻愴不能言。今公所謂哀痛流血，又有摧殘之語，及末句憶羣臣趨，且云萬事反覆，蓋出於此也。


=====================================================

戲作花卿歌 2329 臺PDF1.361,中PDF4.106

【題解】
《高適傳》：梓州副使段子章反，以兵攻東川。節度李奐率州兵與西川節度使崔光遠攻子璋，斬之。西川牙將花驚定者，恃勇誅子璋，大掠蜀，天子怒。

【詩文】
成都猛將有花卿。學語小兒知姓名[1]。用如快鶻風火生[2]。見賊惟多身始輕[3]。綿州副使着柘黃[4]。我卿掃除即日平。子璋髑髏血模糊。手提擲還崔大夫[5]。李侯重有此節度[6]。人道我卿絕世[一作代]無。旣稱絕世無。天子何不喚取守京都[7]。

【注釋】
[1]學語小兒知姓名：薛云：左太沖《蜀都賦》：金城石郭，兼匝中區。旣麗且崇，實號成都。齊柏康隨武帝起兵，恣行暴害，江南之人畏之，以其名怖小兒。禰衡：大兒孔文舉，小兒楊德祖。
[2]用如快鶻風火生：薛云：按《南史》：曹景宗謂所親曰：我昔在鄕里，騎快馬如龍，與年少輩數十騎，拓弓弦作礕礰聲，放箭如餓鴟叫。平澤中逐麞，數肋射之，渴飲其血，飢食其胃，甜如甘露漿。覺耳後生風，鼻尖出火，此樂使人忘死，不知老之將至。
[3]見賊惟多身始輕：漢光武見大敵則勇。
[4]綿州副使著柘黃：綿州副使，段子璋也。著柘黃，僭乘輿服色。◯趙云：《高適傳》云：梓州副使段子璋反，而公今詩云綿州副使著柘黃，則梓州字誤傳爲綿州乎？著柘黃，天子之服也。柘黃字，或云當是赭黃。本朝詩曰：戴了宮花賦了詩，不容重見赭黃衣。赭，赤也。赤與黃二色之合爲赭黃，皆不敢輒改，倂俟博聞。
[5]手提擲還崔大夫：子璋，卽段子璋也。崔大夫，崔光遠也。◯《杜補遺》：《古今詩話》云：杜少陵時有病瘧者，少陵曰：吾詩可療之。夜闌更秉燭，相對如夢寐。其人誦之，瘧猶是也。少陵曰：更誦吾詩云：蓋子璋髑髏血模糊一聯，誦之果愈。詩感鬼神，蓋不誣也。
[6]李侯重有此節度：趙云：重，乃重疊之重。蓋段子璋旣攻東川，則李奐必失節度矣。以花卿斬之，則李候復保有節度焉。
[7]天子何不喚取守京都：譏其奪掠也。魯直云：子美作《花卿歌》，雄壯激昂，讀之想見其人也。楊明叔爲余言：花卿家在丹稜東館鎭，至今有英氣，血食其鄕，見封爲忠應公。詩話：苕溪漁隱曰：細攷此歌，想花卿當時在蜀，雖有一時平賊之功，然驕恣不法，人甚苦之。子美不欲顯言，末句含蓄，蓋可知矣。


=====================================================

贈蜀僧閭丘師兄 2052 臺PDF1.362,中PDF4.109

【題解】
太常博士均之孫。

【詩文】
大師銅梁秀[1]。籍籍名家孫[2]。嗚呼先博士。炳靈精氣奔[3]。惟昔武皇后。臨軒御乾坤。多士盡儒冠。墨客藹雲屯[4]。當時上紫殿。不獨卿相尊[5]。世傳閭丘筆。峻極逾崑崙[6]。鳳藏丹霄暮[一作穴]。龍去白水渾[7]。青熒雪嶺東[8]。碑碣舊製存[9]。斯文散都邑。高價越璵璠[10]。晚看作者意。妙絶與誰論[11]。吾祖詩冠古。同年蒙主恩。豫章來日月。歳乆空深根[12]。小子思踈闊。豈能達詞門。窮愁一揮淚[13]。相遇即諸昆。我住錦官城[14]。兄居祗樹園[15]。地近慰旅愁。往來當丘樊。天涯歇滯雨。粳稻卧不翻。漂然薄游倦。始與道旅[一作侶]敦。景晏步脩廊。而無車馬喧[16]。夜闌接軟語。落月如金盆[17]。漠漠世界黑[一作空]。驅驅爭奪繁。惟有摩尼珠。可照濁水源[18]。

【注釋】
[1]大師銅梁秀：左思《蜀都賦》：外負銅梁於宕巖渠，內函要害於膏腴。◯《杜補遺》：《太平御覽》載張孟陽《蜀都賦》注云：銅梁，山名也。按其山有桃枝竹，東西連亙二十餘里，山嶺之上平整，遠望諸山，此獨秀也。山在合州界銅梁縣。
[2]籍籍名家孫：袁陽源《白馬篇》：籍籍關外來，車從傾國鄽。
[3]炳靈精氣奔：左太沖《蜀都賦》：近則江漢炳靈，世載其英。鬱若相如，皭若君平。
[4]墨客藹雲屯：揚子雲《長楊賦》：藉翰林以爲主人，子墨爲客卿以諷。陸士衡：胡馬如雲屯。
[5]不獨卿相尊：謝玄暉直中書省：紫殿肅陰陰。
[6]峻極逾崑崙：《禹本紀》言崑崙高二千五百里，日月所相避隱爲光明也。《詩》：峻極於天。
[7]龍去白水渾：《東京賦》：我世祖忿之，乃龍飛白水，鳳翔參墟。
[8]青熒雪嶺東：《西都賦》：琳珉青熒。新添：蜀有雪山。
[9]碑碣舊製存：《杜補遺》：東蜀牛頭山下，有閶丘均撰瑞聖寺磨崖碑，嚴政書。寺今改爲天寧羅漢禪院。
[10]高價越璵璠：均以文名當時，四方碑碣多出其手。璠璵，玉器也。
[11]妙絕與誰論：陸韓卿賦有云：歌能妙絕。
[12]歲久空深根：豫章，良材也。
[13]窮愁一揮淚：愁，一作秋。陸士衡：揮淚歎流離。又：揮淚廣川陰。
[14]我住錦官城：《成都記》：錦城以江山明麗，錯雜如錦。
[15]兄居祇樹園：《金剛經》：佛在舍衞國祇樹給孤獨園。◯《杜補遺》：《楞嚴經》云：祇桓精舍。注云：祇桓林樹名，具云祇陀桓，或云逝多，此云戰勝，卽太子名。林主是彼，故云勝林精舍。建立有二因緣，須達長者施園，祇陀太子施樹。故《金剛經》云：祇樹給孤獨園。
[16]而無車馬喧：陶淵明：結廬在人境，而無車馬喧。
[17]落月如金盆：《法華經》：又以軟語。一云言詞柔軟。◯《杜補遺》：《維摩經》云：菩薩成佛時，命不中天，大富梵行，所言誠諦，常以軟語，眷屬不離，善和諍訟，言必饒益，不疾不恚。
[18]可照濁水源：言性照圓明，如摩尼珠然。雖照濁水，而不爲汙濁所累也。如語云：涅而不緇。◯《杜補遺》：《圓覺經》：譬如清浄摩尼寶珠，映於五色，隨方各現。諸愚癡者，見彼摩尼，實有五色。圓覺淨性，現於身心，隨類各應，亦復如是。《觀無量壽佛經》云：諸天童子摩尼以爲纓絡，光照百餘里，猶如和合百億日月，不可具名。室志云：馮翊嚴生家漢南峴山，得一珠如彈丸，色黑。胡人曰：此西國清水珠也。若至濁水，泠然洞徹矣。以三十萬易之而去。


=====================================================

泛溪 2031 臺PDF1.364,中PDF4.113


【詩文】
落景下高堂。進舟泛廻溪[1]。誰謂築居小[2]。未盡喬木西[3]。遠郊信荒僻。秋色有餘悽。練練峯上雪。纖纖雲表霓[4]。童戲左右岸[一云：兒童戲左右][5]。罟弋畢提擕[6]。翻倒荷芰亂。指揮逕路迷[7]。得魚已割鱗。采藕不洗泥。人情逐鮮美。物賤事已[一作亦]睽[8]。吾村靄暝姿。異舍雞亦棲。蕭條欲何適。出處庶可齊[9]。衣上見新月。霜中登故畦。濁醪自初[一作新]熟。東城多鼓鼙[10]。

【注釋】
[1]進舟泛迴溪：謝靈運：對嶺臨迴溪。◯趙云：《廣雅》云：日將落曰薄暮。又日西落，光反照於東，謂之反景。故公今云落景也。迴溪字，祖出枚乘《七發》云：依絕區兮臨迴溪。
[2]誰謂築居小：謝靈運：躡險築幽居。
[3]未盡喬木西：《詩》：南有喬木。◯趙云：言不必大屋綿亙，以盡喬木之地。
[4]纖纖雲表霓：趙云：峯上雪，應是遠，言西山之上峯雪。承秋色之後而言雪，則西山謂之雪山，四時皆雪也。雪云練練，以言其白。江淹《麗色賦》云：色練練而欲奪。又，梁吳均《贈周承》詩：練練波中白。皆取此義。纖纖字，則古詩有兩頭纖纖之名。
[5]童戲左右岸：謝靈運：海鷗戲春岸。
[6]罟弋畢提攜：趙云：言兩岸皆有兒童嬉戲，至盡攜網罟、畢弋以取魚鳥。《莊子》曰：畢弋者多，鳥亂於上；綱罟者多，魚亂於下。網罟者，取魚之器；畢弋者，取鳥之器。今所謂罟弋，言網罟、畢弋；所謂畢提攜，卻是畢盡之畢也。
[7]指揮徑路迷：謝靈運：連巖覺路塞，密竹使徑迷。來人忘新行，去子惑故蹊。◯趙云：其爲嬉戲，至翻倒芰荷而亂，互相指揮，無所適從，故於徑路翻成迷惑也。陸韓卿詩：荷芰始參差。
[8]物賤事已睽：趙云：得魚則便割其鱗而殺之，采藕則不及洗泥而食之，皆兒童之戲也。雖是兒童之戲，而於人情以鮮美爲貴，於物以非新爲賤。物旣可賤，事亦暌離矣。此龍陽君以得魚棄前魚爲恩奪而泣者也。公因目前實事起意，以雖小兒猶知好新而厭故也。
[9]出處庶可齊：沈休文：蕭條何所欲。◯趙云：以旣無所適，遂可以處，不必出也。
[10]東城多鼓鼙：趙云：蓋言濁酒幸自初熟，可以供飲，宜安郊村之興，況東城多鼓鼙乎？濁醪字，公屢使，本出《魏都賦》：清酤如濟，濁醪如河。東城，東州之城也。是年四月，東川節度兵馬使段子璋反。五月，西川節使崔光遠使牙將花驚定擊斬之。驚定乘勝大掠東蜀，至天子聞之而怒，則雖七月，兵應未定，故云。


=====================================================

題壁上韋偃畫馬歌 1998 臺PDF1.366,中PDF4.116

【題解】
鮑云：朱景玄《畫斷》云：韋偃伯父工龍馬，父鑾工山水松石。偃又工仙僧、老松、異石。人知其善畫馬，不知其松石更工。

【詩文】
韋侯別我有所適。知我憐君[一作渠]畫無敵。戲拈禿筆掃驊騮。欻見騏驎出東壁[1]。一匹齕草一匹嘶。坐看千里當霜蹄。時危安得眞致此。與人同生亦同死[2]。

【注釋】
[1]欻見騏驎出東壁：顏延年《白馬賦》：欻聳躍以鴻驚。驊騮，良馬也。麒麟，瑞獸也。餘見上《天育驃騎歌》注。
[2]與人同生亦同死：《莊子》：馬蹄可以踐霜雪，齕草飲水。呂布嘗御良馬，號曰赤兔，能馳城飛塹，馳突燕軍，一日或至三四斬首而出。◯趙云：乃所向無空闊，眞堪託死生之意。其事則《世說》曰：劉備之初奔劉表，表左右欲因會取備。備覺，如厠便出，所乘馬的顱走墮襄陽城檀溪水中。備急，謂的顱曰：今日厄，何不努力？的顱一踊三丈，得過。又如劉牢之爲慕容垂所逼，馬跳五丈澗而脫。


=====================================================

戲題畫山水圖歌[王宰畫丹青絕倫] 2001 臺PDF1.366,中PDF4.117


【詩文】
十日畫一水。五日畫一石。能事不受相促迫。王宰始肯留眞跡。壯哉崑崙方壺[一云丈]圖[1]。挂君高堂之素壁。巴陵洞庭日本東[2]。赤岸水與銀河通[3]。中有雲氣隨飛龍[4]。舟人漁子入浦漵。山木盡亞[一作帶]洪濤風[5]。尤工遠勢古莫比。咫尺應須論[一作千]萬里[6]。焉得并州快剪刀。剪取吳松半江水[7]。

【注釋】
[1]壯哉崑崙方壺圖：《列子·湯問》：夏革曰：渤海之東，不知幾萬億里，有大壑焉，實惟無底之谷，其下底名曰歸墟。八宏九野之水，天漢之流，莫不注之，而無減焉。注：世傳天河與大海通，其中有五山：曰岱輿，二曰員嶠，三曰方壺，四曰瀛州，五曰蓬萊。又：周穆王宿於崑崙之河，汾水之陽。《山海經》云：崑崙山有五色水。◯趙云：此圖應畫江山之勢闊遠，故直以爲崑崙與方壺山之圖形容之。
[2]巴陵洞庭日本東：巴陵，岳陽也。洞庭在其左。海東有曰本國。
[3]赤岸水與銀河通：赤岸，地名。◯《杜補遺》：《南兗州記》曰：瓜步山東五里，江有赤岸山，南臨江中。羅君章云：赤岸若朝霞，卽此也。濤水自海入江，衝激六七百里，至北岸側，其勢始衰。郭景純《江賦》云：鼓洪濤於赤岸。餘巴陵洞庭事，見第四《寄薛三郎中》青草、洞庭湖《補遺》。◯趙云：又狀其水之闊遠。《文選·枚乘·七發》云：凌赤岸矣。後學者見郄昂作岐邠涇寧四州八馬坊碑有云：我有唐之新造國也，於赤岸澤僅得牝牡三千匹。遂惑赤岸所在，殊不知此隴右間亦有赤岸矣。巴陵之洞庭，曰本國之東，眞州之赤岸，通銀河之水，此皆狀其遠也。
[4]中有雲氣隨飛龍：《莊子》：姑射山有神人，乘雲氣，御飛龍，而遊乎四海之外。
[5]山木盡亞洪濤風：《江賦》：舟子涉人。又：蘆人漁子。《海賦》：舟人漁子，徂南極東。《七發》：陵赤岸，篲扶桑。◯趙云：《楚辭》入漵浦，而倒用之，則何遜《詠白鷗》詩云：孤飛出浦漵，獨宿下滄洲。《莊子》有《山木》篇。《西京賦》：起洪濤而揚波。
[6]咫尺應須論萬里：薛云：按《南史》：竟陵王子良孫賁，字文煥，能書善畫，於扇上圖山水，咫尺之內，便覺萬里爲遙。矜愼不傳，自娛而已。
[7]剪取吳松半江水：趙云：言吳地之松江也。《苕溪漁隱》曰：予讀《益州畫記》云：王宰，大曆中家於蜀州，能畫山水，意出象外。老杜與宰同時，此歌又居成都作，其許與必不妄。


=====================================================

題李尊師松樹障子歌 1079 臺PDF1.368,中PDF4.120


【詩文】
老夫清晨梳白頭[1]。玄都道士來相訪。握髮呼兒延入户[2]。手提新畫青松障。障子松林靜杳冥[3]。憑軒忽若無丹青。隂崖却承霜雪[一作露]榦[4]。偃蓋反走虬龍形。老夫生平好奇古[5]。對此興與精靈聚。已知仙客意相親。更覺良工心獨苦[6]。松下丈人巾屨同。偶坐似[一作自]是商山翁。悵望[一作惆悵]聊歌紫芝曲。時危慘淡來悲風[7]。

【注釋】
[1]老夫清晨梳白頭：趙云：《禮記》云：大夫得謝，自稱曰老夫。《左傳》云：牽率老夫。曹子建云：雲散還城邑，清晨復來還。鄒陽云：白頭如新。又，前人有白頭翁之語。
[2]握髮呼兒延入戶：周公一沐三握髮。◯趙云：古詩：呼兒烹鯉魚。
[3]障子松林靜杳冥：趙云：《楚辭》曰：杳冥兮晝晦。
[4]陰崖卻承霜雪幹：馬季長《長笛賦》：生於終南之陰崖。《南都賦》：幽谷嶜岑，夏含霜雪。◯趙云：《登樓賦》：憑軒檻以遙望。而江淹《擬張綽》云：憑軒詠堯老。孔子曰：霜雪旣降，吾以是知松柏之茂也。
[5]老夫生平好奇古：趙云：《抱朴子》云：天陵偃蓋之松。故北齊魏收詩云：古松圖偃蓋，新柏寫煙崟。隋煬帝《古松詩》云：獨留麈尾影，猶橫偃蓋陰。反走虯龍形，言松身之反走如之也。若《抱朴子》云：松樹皮中有聚脂，狀如龍形，乃言松脂之形，則柏之古身亦可狀爲虯龍矣。
[6]更覺良工心獨苦：東坡詩話云：故人董傳善論詩。余嘗云：子美詩不免有凡語，已知仙客意相親，更覺良工心獨苦，此豈非凡語耶？傳笑曰：此句殆爲君發。凡人用意深處，人罕能識，此所以爲獨苦，豈獨畫哉！◯《杜補遺》：《古今詩話》云：《管子》曰：事無終始，無事多業。此言學者貴能成就也。唐人爲詩，皆量己力以致功，常積精思數十年，然後各自名家。今人不然，未有小得已高視前人，自以爲無敵。然知音之難，萬事悉然。杜工部詩云：更覺良工心獨苦。用意之妙，有舉世莫之知者，此其所以爲獨苦歟？◯趙云：古詩云：晨風懷苦心。陸士衡《猛虎行》云：志士多苦心。《豫章行》云：曾是懷苦心。則公蓋用此也。
[7]時危慘淡來悲風：商山翁、紫芝曲，並見上《喜晴》及《洗兵馬》注。


=====================================================

古栢行 3575 臺PDF1.369,中PDF4.122

【題解】
傷有其才而不得其用也。◯趙云：此詩凡三段，自孔明廟前有老柏至月出寒通雪山白八句，指言今夔州孔明廟之柏。自憶昨路繞錦亭東至正直元因造化功八句，追言成都先主廟之柏。自大廈雖傾要梁棟至古來材大難爲用八句，總言兩處之柏。起意以嗟大材之人，且自況其身。

【詩文】
孔明廟前有老栢[1]。柯如青銅根如石[2]。霜皮溜雨四十圍。黛色參天二千尺[3]。君臣已與時際會[4]。樹木猶爲人愛惜[5]。雲來氣接巫峽長。月出寒通雪山白[6]。憶昨路繞錦亭東。先主武侯同閟宫[7]。崔嵬枝榦郊原古。窈窕丹青户牖空[8]。落落盤踞雖得地。冥冥孤高多烈風[9]。扶持自是神明力。正直元因造化功[10]。大廈如傾要梁棟[11]。萬牛廻首丘山重[12]。不露文章𠀍已驚。未辭剪伐誰能送[13]。苦心豈免容螻蟻。香葉終經宿鸞鳳[14]。志士幽人莫怨嗟。古來材大難爲用[15]。

【注釋】
[1]孔明廟前有老柏：廟在成都先主廟西隅。◯趙云：孔明爲蜀相，成都則先主廟，而武侯祠堂附焉。夔州則先主廟、武侯廟各別。今詠柏專是孔明廟而已，豈非夔州柏乎？公詩集中，其在夔也，屢有孔明廟詩。於《夔州十絕》云：武侯祠堂不可忘，中有松柏參天長。以絕句證之，則此乃夔州之詩明矣。
[2]柯如青銅根如石：趙云：任昉《述異》曰：虞氏縣有盧君冢，冢傍柏二株，勁如銅石也。黃貢獻之云：在費多得家，見《述異志》一本，正有其柯如青銅，其根知鐵石之文。則公必使青銅，尤爲有據。
[3]黛色參天二千尺：曹子建：荆棘上參天。新添：《緗素雜記》云：沉存中《筆談》云：四十圍，乃是徑七尺，無乃太細長乎？予謂存中性機警，尤善章算術，獨於此爲誤，何也？古制以圍三徑一，四十圍卽百二十尺。圍有百二十尺，卽徑四十尺矣，安得云七尺也？若以人兩手大指相合爲一圍，則是一小尺，卽徑一丈三尺三寸，又安得云七尺也？武侯廟柏，當從古制爲定，則徑四十尺，其長二千尺宜矣。《遯齋閑覽》云：沈不知子美之意，但言其色而已。猶言其翠色蒼然，仰視高遠，有至於二千尺而幾於參天也。若如此求疵，則二千尽固未足以參天，而詩人謂峻極於天者，更爲妄語。范蜀公云：武侯廟柏才十丈，而杜云二千尺，以謂詩人好大其事。《學林新編》云：按子美《潼關吏》詩曰：大城鐵不如，小城萬丈餘。豈有萬丈城耶？姑言其高。四十圍、二千尺者，亦姑言其高且大也。詩人之言當如此，而存中乃拘以尺寸較之，則過矣。◯趙云：庾肩吾《過建昌故臺》詩曰：圖雲初溜雨，畫水卽生苔。鮑照《與其妹書》言所歷之處曰：半山以下，純爲黛色。其四十圍、二千尺，又用柏事以形容今柏之長大也。四十圍，則隋均《州圖經》云：南陽武當南門，且有社柏，樹大四十圍。梁蕭欣爲郡，伐之。二千尺，則巴郡有柏，樹大可十圍，高二千尺餘。此並載《樂史》、《太平寰宇記》中。公《夔州絕句》有云：武侯祠堂不可忘，中有松柏參天長。則夔州廟中之柏，當公賦詩時，目見其高大，故今又有參天二千尺之句。前輩旣不知此是夔州詩，而又不見《樂史》所載柏事，乃爲紛紛之說。
[4]君臣已與時際會：蜀先主：孤之有孔明，如魚之有水也。◯趙云：《揚子》云：堯、舜、禹，君臣也而並。孟達《辭先主表》云：際會之間，請命乞身。
[5]樹木猶爲人愛惜：《左傳》：思其人，猶愛其樹，況用其道而不惜其人乎？劉歆曰：思其人，猶愛其樹，況宗其道而毀其廟乎？◯趙云：佛書有云：樹木神。《三國志》注載《魏書》言太祖屯兵堤南，樹木幽深。呂布疑其有伏。前旣已言柏之大高矣，便可接氣接巫峽、寒通雪山，皆爲形容之句，而卻插此兩句，何也？曰：此公詩之妙處也。蓋柏雖有四十圍之大，二千尺之長者，而後人如蕭欣輒伐之，不能久有。惟此柏以君臣際會之休，故人愛惜以至於今也。惟其如此，然後致氣接寒通之遠焉。
[6]月出寒通雪山白：《宜都山川記》曰：巴東三峽巫峽長。《詩眼》云：形似之意，蓋出於詩人之賦，蕭蕭馬鳴，悠悠旆旌是也。激昂之語，蓋出於詩人之興，周餘黎民，靡有孑遺是也。古人形似之語，如鏡取形，燈取影也。故老杜所題詩，往往親到其處，益知其工。激昂之言，孟子所謂不以文害辭，辭害意，初不可形迹考，然如此乃見一時之意。余遊武侯廟，然後知古柏詩所謂柯如青銅根如石，信然，決不可改，此乃形似之語。霜皮溜雨四十圍，黛色參天二千尺。雲來氣接巫峽長，月出寒通雪山白。此激昂之語，不如此，則不見柏之大也。文章固多端，警策往往在此兩體耳。趙云：巫峽，主雲來言之。《高唐賦》曰：妾居巫山之陽，高立之岨，朝爲行雲，暮爲行雨。巫峽在夔之下，巫峽之雲來，而柏之氣與接。雪山，主月出言之。雪山謂之西山。《記》云：月出於西。雪山在夔之西，雪山之月出，而柏之寒與通，皆言其高大也。《東方朔別傳》曰：凡占長史東耕，當視天有黃雲來覆車，五穀大熟。梁吳均《詠雪詩》有云：白雪蒼梧來，過拂章華臺。於雲亦使來字矣。《詩》云：月出皎兮。盛弘之《荆州記》載古歌曰：巴東三峽巫峽長，猿鳴三聲淚霑裳。又陳陰鏗《渡青草湖》詩曰：穴去茅山近，江連巫峽長。夔州雖不望見雪山，大槪在蜀西之一帶。《西域記》：雪山積雪不消，冬夏望之皆白，故云雪山白。此言夔州之柏尤明，亦所以引下段言成都之柏在雪山之下，而此柏寒通雪山矣。
[7]先主武侯同閟宮：《詩》：閟宮有侐。◯趙云：此乃追言成都先主廟之柏。杜公近方離成都而來夔，故止可言憶昨也。士夫誤誦此詩句之熟，以爲憶昨路繞錦城東，又生疑惑，乃謂先主廟在成都南門外，而子美云錦城東，爲不可曉。此不自知其誤誦之熟也。嚴武有《寄題杜二錦江野亭》詩，此豈所謂錦亭乎？或是當時先主廟西又有錦亭，雖不見所載，而以意逆志爲然。公自西郊草堂繞所謂錦亭而往，乃爲東矣。同閟宮，蓋又紀實也。今廟中塑先主、武侯之像。
[8]窈窕丹青戶牖空：趙云：郊原古，則先主廟柏在平地而古也。下句感物弔古，言窈窕深邃，所施丹青之戶牖，徒存而無人也。謝宣遠詩云：窈窕承明內。言宮殿之深邃矣。《張良廟教》云：可改構棟宇而修丹青。《老子》云：鑿戶牖以爲室。
[9]冥冥孤高多烈風：趙云：杜篤《首陽山賦》曰：長松落落，卉木蒙蒙。梁沈約《高松賦》云：鬱彼高松，栖根得地。冥冥孤高，則言柏之高，而望之冥冥，如揚子云：鴻飛冥冥。《尙書》：烈風雷雨弗迷。而今在柏用之，則《七發》之言桐樹云：冬則烈風之所激。
[10]正直元因造化功：薛云：孫興公《天台賦》：嗟台岳之所異挺，實神明之所扶持。◯趙云：《列子》曰：穆王見偃師，歎曰：人之巧，乃與造化同功。《前漢》有云：造化之功。
[11]大廈如傾要梁棟：大廈將顚。
[12]萬牛回首丘山重：趙云：「大廈」以比國家；「如傾」以言多難。「梁棟」以柏喩人材。庾子嵩目和嶠：森森如千丈松，施之大廈，有棟梁之用也。《後漢馮衍說辭》曰：明帝復興，而大將軍爲之梁棟。
[13]未辭剪伐誰能送：《甘棠》：勿剪勿伐。◯趙云：柏木有文采，具在其中，故云不露文章。人已訝其高大。下句蓋自況其不憚麋軀捐身，以應器使，然誰能送致之乎？
[14]香葉終經宿鸞鳳：趙云：柏實與葉，其味苦，故柏心亦苦。心雖苦矣，而不免螻蟻之所穿，以況小人之見凌也。下句豈非公自況其終接鴛鸞之侶乎？謝承《後漢書》曰：方儲遭母憂，種松柏，鸞栖其上。
[15]古來材大難爲用：《莊子》：吾有大樹，人謂之樗。其大本擁腫而不中繩墨，立之塗，匠者不顧。今子之言大而無用，眾所同去也。◯趙云：王充《論衡·效力篇》云：或伐薪於山，輕小之木，合能束之。至於大木十圍以上，引之不能動，推之不能移，則委之於山林，收所束之小木而已。由斯以論，知能之大者，其猶十圍以上木也；人力不能舉薦，其猶薪者不能推引也。孔子周流，無所留止，非聖才不能，道大難行，人不能用也。故夫孔子，山中巨木之類也。《論衡》之語如此。公所謂材大難爲用，豈不出於此乎？


=====================================================

戲爲雙松圖歌[韋偃畫] 2008 臺PDF1.373,中PDF4.131


【詩文】
天下幾人畫古松。畢宏已老韋偃少[1]。絶筆長風起纖末[2]。滿堂動色嗟神妙[3]。兩株慘裂苔蘚皮。屈鐵交錯廻高枝。白摧朽骨龍虎死。黑入太隂雷雨垂。松根胡僧憇寂寞。厖眉皓首無住著。偏袒右肩露雙脚[4]。葉裏松子僧前落。韋侯韋侯數相見。我有一匹好東[一作素]絹。重之不減錦繡段[5]。已令拂拭光凌亂[6]。請公放筆爲直榦。

【注釋】
[1]畢宏已老韋偃少：畢宏亦畫工也。
[2]絕筆長風起纖末：仲尼作《春秋》，絕筆於獲麟。《長笛賦》：其應清風也，纖末奮䔠。
[3]滿堂動色嗟神妙：趙云：滿堂，如滿堂爲之不樂。《左傳》：使者色動而言肆。
[4]偏袒右肩露雙腳：《金剛經》：偏袒右肩，右膝著地。◯趙云：因畫胡僧而紀詠之，故用佛書字焉。《張良傳》載：四皓之厖眉皓首，衣冠甚偉。《楞嚴經》云：名無住行，名無著行。公摘其字而合用之也。然唐有中興間氣集，載鄭賢詩云：高僧無住著，何日出東林。賢與公同時人，莫知孰先用也。
[5]重之不減錦繡段：《四愁詩》：美人贈我錦繡段。◯趙云：不減者，不虧也。本出《左傳》：不爲末減。其後晉人多言某人不減某人。
[6]已令拂拭光凌亂：謝惠連：清波時凌亂。◯趙云：梁吳均《行路難》曰：未央采女棄鳴箎，爭見拂拭生光儀。謝眺《和劉繪詩》：赬紫共彬駮，雲錦相凌亂。


=====================================================

喜雨 2846 臺PDF1.374,中PDF4.133


【詩文】
春旱天地昏。日色赤如血[1]。農事都已休。兵戍況騷屑。巴人困軍須。慟哭厚土熱[2]。滄江夜來雨。眞宰[眞宰，見第三卷注]罪一雪。穀根小蘇息。沴氣終不滅[3]。何由見寧歳。解我憂思結[4]。崢嶸群山雲。交會未斷絶[5]。安得鞭雷公。滂沲洗吳越[6]。

【注釋】
[1]日色赤如血：《前漢》：河平元年，日出赤如血。◯趙云：日赤色如血，公極言旱日之可畏。舊注引前漢：河平元年，日色赤如血。河平者，成帝年號也。《成帝本紀》及《漢天文志》並無之，乃晉光熙元年五月壬辰、癸巳，日光四散，流如血流，照地皆赤；甲午，又如之。占曰：君道失明。又，永嘉五年三月庚申，日散光如血下流，所照皆赤。舊注模稜，妄引年號，有誤後學，故爲詳出之也。
[2]慟哭厚土熱：《左傳》：皇天厚土，實聞此言。◯趙云：按本朝《樂史寰宇記》載：閬州閬中郡，春秋之巴國也。有渝水，爲《前漢·高祖紀》所謂巴渝之舞是已。公詩每有巴字，皆多閬州詩矣。「厚土」，經傳只使「后土」，至厚地字方使厚薄之厚。今公「厚土」，蓋因有厚地，故用厚坤，又用厚土耳。舊注便改《左傳》作「皇天厚土」，實聞此言，非是。
[3]沴氣終不滅：趙云：沴氣，陰陽錯謬之氣也。沴，音戾。《莊子》曰：陰陽之氣有沴。
[4]解我憂思結：《國語》：自子之行，晉無寧歲。鮑明遠：寧歲猶七奔。
[5]交會未斷絕：趙云：「交會」字，《周禮》：「陰陽之所交，風雨之所會」而合成。
[6]滂沱洗吳越：時聞浙右多盜賊。《出獵賦》：霹靂列缺，吐火施鞭。又：鞭洛水之宓妃。《南都賦》：鞭魍魎。◯趙云：滂沱，言大雨也。《詩》云：月離於畢，俾滂沱矣。


=====================================================

太子張舍人遺織成褥段 3249 臺PDF1.375,中PDF4.135


【詩文】
客從西北來。遺我翠織成[1]。開緘風濤涌。中有掉尾鯨[2]。逶迤羅水族。𤨏細不足名[3]。客云充君褥。承君終宴榮。空堂魑魅走。高枕形神清[4]。領客珍重意。顧我非公卿。留之懼不祥[5]。施之混柴荆。服飾定尊卑。大哉萬古程[6]。今我一賤老。裋褐更無營[7]。煌煌珠宮物。寢處禍所嬰[8]。歎息當路子。干戈尚縱橫。掌握有權柄。衣馬自肥輕[9]。李鼎死歧陽。實以驕貴盈[10]。來瑱賜自盡。氣豪直阻兵[11]。皆聞黃金多。坐見悔吝生[12]。奈何田舍翁。受此厚貺情[13]。錦鯨卷還客。始覺心和平。振我麤席塵。媿客茹藜羹[14]。

【注釋】
[1]遺我翠織成：古詩：客從遠方來，遺我一端綺。◯趙云：織成者，綵物之名。《後漢·輿服志》云：織成者多。
[2]中有掉尾鯨：《江賦》：揚鬐掉尾。又：介鯨乘濤以出入。《海賦》：其魚則橫海之鯨，偃尾高濤，巨鱗插雲。◯趙云：顏延年詩：春江壯風濤。
[3]瑣細不足名：皆言織紋也。
[4]高枕形神清：趙云：曹子建詩：公子敬愛客，終宴不知疲。公言其可以爲褥，而爲褥之用有三：一則可承終盡之宴；二則設之於高堂，而魑魅見其上海獸怪狀，必驚而走；三則寢於其上，可以除魔去魘，神魂自清也。於一句五字中，意各存矣。
[5]留之懼不祥：《左傳》：服之不衷，身之災也。
[6]大哉萬古程：《書》：車服以庸。
[7]裋褐更無營：《禹貢》：裋褐不完。師古曰：裋者，謂僮堅所著布長襦也。褐，毛布也。裋，音豎。◯趙云：簡册所載，有短褐，有裋褐。公每對屬處則用短褐，蓋短窄之褐也。裋褐，取童豎之褐爲義。今單句云裋褐更無營，則用短褐亦可，大率貧者之服耳。
[8]寢處禍所嬰：《書》云：臣有作福、作威、玉食，害於而家，凶於而國。◯趙云：珠宮，指言龍宮也。《楚辭》云：貝闕兮珠宮。蓋言以此褥而寢處，非卑賤者所宜，懼嬰於禍，又以成不祥之義也。《說文》云：嬰，繞也。如曹子建四言云：咨我小子，凶頑是嬰。
[9]衣馬自肥輕：《語》：乘肥馬，衣輕裘。◯趙云：今當用兵之時，其當路得勢之人，乘此干戈擾攘，操握權柄，自然乘肥馬、衣輕裘，非我所預也。《孟子》曰：夫子當路於齊。《淮南子》：置鑒燧掌握之中。
[10]實以驕貴盈：趙云：李鼎於史無傳，惟見姓名於舊史《崔光遠傳》：上元元年，以李鼎代光遠爲鳳翔節度使。又《新唐書》載於上元二年二月云：奴刺、党項羌寇寶雞，焚大散關，寇鳳州，鳳翔尹李鼎敗之。此李鼎之可見者。史有恃寵驕盈。
[11]氣豪直阻兵：上元三年，肅宗追瑱入京，裴茂稱瑱屈強難制，宜早除之。寶應二年，貶瑱播州縣尉，翌日賜死。《左傳》：阻兵安忍。
[12]坐見悔吝生：蘇季子：位高多金也。《老子》曰：多藏則厚亡。《易》云：吉、凶、悔、吝生乎動。
[13]受此厚貺情：漢祖起田舍翁。
[14]愧客茹藜羹：王子淵頌：羹藜含糗者，不足論太牢之滋味。◯趙云：《莊子》云：藜羹不糝。舊注所引在後，又字倒矣。


=====================================================

丈人山 2393 臺PDF1.377,中PDF4.139

【題解】
《青城山記》云：此山爲五岳之長，故云丈人，有丈人觀。

【詩文】
自爲青城客。不唾青城地。爲愛丈人山。丹梯近幽意[1]。丈人祠西佳氣濃[2]。緣雲擬住最高峯[3]。掃除白髮黃精在。君看他時氷雪容[4]。

【注釋】
[1]丹梯近幽意：趙云：唾地者，有所惡而唾也。元魏爾朱榮手毀匿名書，唾地曰云云是也。不唾其地，所以敬之也。陳徐陵作《玉臺新詠》，載劉勳妻王雜詩云：千里不睡井，況乃昔所奉。丹梯，上山之路也。謝玄暉《敬亭山》詩：要欲追奇趣，卽此陵丹梯。靈運：躧步陵丹梯。
[2]丈人祠西佳氣濃：陶潛：山氣曰夕佳。《後漢》：氣佳哉，郁郁蔥蔥。
[3]緣雲擬住最高峯：《靈光殿賦》：緣雲上征。
[4]君看他時冰雪容：《世說》：黃精久服，反老爲少。◯趙云：按《本草》：黃精味甘平，補益輕身，延年不飢。嘗讀逸史，載：虞鄕、永樂縣連接，其中道者往往而過。有呂生者，居二邑間，自爲童兒時，斸黃精煮服之。十年，行若飄風。母逼令餐飯，諸妹置豬脂於酒中，強飲之。乃逼於口鼻，嘘吸之際，一物自口中落，長二寸餘。眾共視之，乃一黃金人子。呂生乃仆臥不起，移時方起。先是，呂生雖年近六十，鬢髮如漆，及是皓首。觀此，則黃精有掃除白髮之功矣。《漢書》：掃除煩苛。《莊子》：姑射神人，肌膚若冰雪。


=====================================================

百憂集行 2353 臺PDF1.378,中PDF4.140

【題解】
趙云：《詩》：我生之後，逢此百憂。而王筠《行路難》云：百憂俱集斷人腸。故取爲題。

【詩文】
憶年十五心尚孩[年，一作昔][1]。健如黃犢走復來。庭前八月梨棗熟。一日上樹能千廻。即今倐忽已五十。坐卧只多少行立。強將笑語供主人。悲見生涯百憂集[2]。入門依舊四壁空[3]。老妻覩我顏色同。癡兒未知父子禮。叫怒索飯啼門東[4]。

【注釋】
[1]憶年十五心尙孩：魯昭公十五而猶有童心。《老子》：若嬰兒之未孩，聖人皆孩之。◯趙云：孩者，可提之童也。十五乃志學之時，心未免於孩，故云尙孩。押孩字韻，陶淵明《命子四言》云：日居月諸，漸免於孩。
[2]悲見生涯百憂集：趙云：公生於壬子先天元年，至此則五十歲也。主人，蓋《卜居詩》所謂「主人爲卜林塘幽」之主人，豈地主者乎？學者多妄指以爲府尹，非也。
[3]入門依舊四壁空：相如家居，徒四壁立。
[4]叫怒索飯啼門東：《集注》：班超幼年，每索飯稍遲，卽叫怒。父曰：此子異日當爲萬戶侯。


=====================================================

投簡成華兩縣諸子 0262 臺PDF1.379,中PDF4.142

【題解】
明皇幸蜀，號成都爲南京，故成、華得稱赤縣。

【詩文】
赤縣官曹擁材傑[1]。軟裘快馬當氷雪。長安苦寒誰獨悲。杜陵野老骨欲折[2]。南山豆苗早荒穢[3]。青門瓜地新凍裂[4]。鄉里兒童項領成[5]。朝廷故舊禮數絶[6]。自然棄擲與時異。況乃踈頑臨事拙。飢卧動即向一旬。弊衣何啻聯百結[7]。君不見空牆日色晚。此老無聲淚垂血[8]。

【注釋】
[1]赤縣官曹擁材傑：《十州記》：神州赤縣。
[2]杜陵野老骨欲折：趙云：京畿倚郭，謂之赤縣。《史記》：鄒衍所謂神州赤縣。成都當此時，號爲南京，故公詩指兩縣，得謂之赤縣。梁簡文帝《與蕭臨川書》：八區內侍，厭直御史之盧；九棘外府，且息官曹之務。沈約《懷舊》：吏部信才傑。蔡伯世云：此成都詩，不應言「長安」，其「夜」字之訛，故誤作「安」耳。況卒章之意明甚。其說非，「長」，此公雖在成都，而遠念長安之寒，下句「南山」、「青門」，則言長安之地矣。杜陵屬京兆。《後漢·李固傳》：霍光憂愧發憤，悔之折骨。
[3]南山豆苗早荒穢：楊惲傳詩曰：田彼南山，蕪穢不治。種一頃豆，落而爲箕。
[4]青門瓜地新凍裂：《史記》：邵平種瓜於長安城東。《漢書》：霸城門，所謂青門也，卽長安城東門名。
[5]鄕里兒童項領成：《詩》：節彼南山，四牡項領。◯趙云：按陶淵明所謂鄕里小人。故公又云：鄕里小兒狐白裘。項領成，言其長成而得意也。後漢呂強陳政事書有云：羣邪項領。
[6]朝廷故舊禮數絕：《左傳》：名位不同，禮亦異數。任彥升《哭范僕射》詩：平生禮數絕。
[7]敝衣何啻聯百結：劉公幹彌曠十餘旬。◯趙云：重言其貧也。《說苑》言「子思居於衞，二旬九食」之義。《貧士傳》：董先生衣百結。
[8]此老無聲淚垂血：趙云：卞和獻玉而遭刖，則哭於空山，淚盡繼之以血。


=====================================================

徐卿二子歌 2326 臺PDF1.380,中PDF4.144

【題解】
趙云：二子字，雖是實道其事，而《論語》：見其二子焉。

【詩文】
君不見徐卿二子生絶竒。感應吉夢相追隨[1]。孔子釋氏親抱送。並是天上麒麟兒[2]。大兒九齡色清澈。秋水爲神玉爲骨。小兒五歳氣食牛。滿堂賔客皆廻頭[3]。吾知徐公百不憂。積善衮衮生公侯[4]。丈夫生兒有如此二鶵者。名位豈肯卑㣲休[5]。

【注釋】
[1]感應吉夢相追隨：《詩》：吉夢維何，維熊維羆，乃生男子。◯趙云：曹子建詩：飛蓋相追隨。
[2]並是天上麒麟兒：徐陵年數歲，家人攜見寶誌上人。誌以手摩頂曰：天上石麒麟也。
[3]滿堂賓客皆回頭：《揚子》：吾家之童烏，九齡而與我玄文。大兒見四卷。劉少府詩：尸子虎豹之駒，雖未成文，已有食牛之氣。謝希逸《月賦》：滿堂變容，回皇如失。◯趙云：《世說》：孔文舉有二子，大者十歲，小者五歲。晝日父眠，小者牀頭盜酒飲之。大兒謂曰：何以不拜？答曰：偸何行禮？此載年小而善言語也。《管輅別傳》言何晏尙書神明清澈，見《世說》注。《陳遵傳》、《王莽傳》皆有賓客滿堂云云也。舊注引《月賦》滿堂變容，不相干矣。
[4]積善衮衮生公侯：《易》：積善之家。衮衮見上《醉時歌》注。
[5]名位豈肯卑微休：趙云：《左傳》：名位不同。王充《論衡·自紀篇》：位雖卑微，行苟離俗，必與之友。


=====================================================

病栢 2358 臺PDF1.381,中PDF4.146


【詩文】
有栢生崇岡。童童狀車[一作青]蓋[1]。偃蹙龍虎姿。主當風雲會[2]。神明依正直。故老多再拜[3]。豈知千年根。中路顔色壞。出非不得地。蟠據亦高大[4]。歳寒忽無憑。日夜柯葉改[5]。丹鳳領九雛。哀鳴翔其外[6]。鴟鴞志意滿。養子穿[一作窟]穴内[7]。客從何鄉來。佇立乆吁恠[8]。靜求元精[一作無根]理。浩蕩難𠋣賴[9]。

【注釋】
[1]童童狀車蓋：《琴賦》：託峻岳之崇岡。魏文帝：西北有浮雲，亭亭如車蓋。◯《杜補遺》云：《蜀志》：先主舍東南角，籬上有桑樹生，高五丈餘，遙望見童童如小車蓋，往來者皆怪此樹非凡。先主少時，與諸小兒戲諸樹下，戲言：吾必當乘此羽葆蓋車。又，《齊書》：太祖宅在進武南，有桑樹，狀如車蓋。上年數歲，遊於其下。從兄敬宗謂曰：此樹爲汝生也。
[2]主當風雲會：《神仙傳》：麒麟客有龍虎之姿。◯趙云：魏吳季《重答魏太子牋》：臣幸得下愚之材，値風雲之會。晉陸機《塘上行》言江蘺曰：彼蒙風雲會，移居華池邊。《史》有感遇風雲、依乘風雲。
[3]故老多再拜：趙云：《傳》：聰明正直之謂神。今言柏樹正直，而神明反依之也。《詩》：召彼故老。
[4]蟠據亦高大：梁沈約《高松賦》云：鬱彼高松，栖根得地。元魏奚斤之言赫連昌曰：未有盤據之資。《易》：君子以積小成大。
[5]日夜柯葉改：歲寒然後知松柏之後彫。《禮器》：如松柏之有心。貫四時不改柯易葉。◯趙云：古詩：日夜黃、日夜疏。言其不覺如此之義。
[6]哀鳴翔其外：《建康實錄》：鳳將九雛，再見於豐城，眾鳥從之。《洞簫賦》：孤雌寡鵠，娯優乎其下；春禽羣嬉，翱翔乎其顚。《琴賦》：翔鸞集其顚。◯《杜補遺》：按吳兢樂府古題要解云：鳳將雛，漢世曲名。晉應璩《百一詩》云：言是鳳將雛。又北齊陽松玠《談藪》云：東海何承天除著作，年巳邁，諸佐郎並少年，荀伯玉呼爲妳母。承天云：卿當言鳳凰將九子，妳母何言耶？亦將雛之義。◯趙云：古歌詞《隴西行》曰：鳳凰鳴啾啾，一母將九雛。《南都賦》：鸞鸑鵷雛翔其上。
[7]養子穿穴內：《詩》有《鴟鴞》篇。
[8]佇立久吁怪：趙云：上句倣古詩客從遠方來也。李善注《文選》：吁，疑怪之辭。此摘用矣。
[9]浩蕩難倚賴：趙云：《後漢·郎顗傳》：元精所生，王之佐臣。而晉阮籍《詠懷》詩曰：天地絪縕，元精代序。


=====================================================

=====================================================

本頁內容以一 PHP 程式生成，並於每次詩文內容有重要改動之後更新。
The contents of this page is generated by a PHP program
and is updated after major changes in the original texts.
All contents copyright 2024-2025 © 陳永明 Wing Ming Chan
