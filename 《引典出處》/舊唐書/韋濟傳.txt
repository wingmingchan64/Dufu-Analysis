《舊唐書》卷八十八，9.2874，中華書局1975年5月
https://zh.wikisource.org/wiki/%E8%88%8A%E5%94%90%E6%9B%B8/%E5%8D%B788
濟，早以辭翰聞。開元初，調補鄄城令。時有人密奏玄宗曰：「今歲吏部選敍太濫，縣令非材，全不簡擇。」及縣令謝官日，引入殿庭，問安人策一道，試者二百餘人，獨濟策第一，或有不書紙者。擢濟爲醴泉令，二十餘人還舊官，四五十人放歸習讀，侍郎盧從愿、李朝隱貶爲刺史。濟至醴泉，以簡易爲政，人用稱之。三遷爲庫部員外郎。二十四年，爲尙書戸部侍郎。累歲轉太原尹。製《先德詩》四章，述祖、父之行，辭致高雅。天寶七載，又爲河南尹，遷尙書左丞。三代爲省轄，衣冠榮之。濟從容雅度，所蒞人推善政，後出爲馮翊太守。
