《舊唐書·列傳第六十七》卷一百一十七，10.3396，中華書局1975年5月
https://zh.wikisource.org/zh-hant/%E8%88%8A%E5%94%90%E6%9B%B8/%E5%8D%B7117

郭英乂，先朝隴右節度使、左羽林軍將軍知運之季子也。少以父業，習知武藝，策名河、隴間，以軍功累遷諸衞員外將軍。至德初，肅宗興師朔野，英乂以將門子特見任用，遷隴右節度使、兼御史中丞。旣收二京，徵還闕下，掌禁兵。遷羽林軍大將軍，加特進。以家艱去職。

朝廷方討史思明，選任將帥，乃起英乂爲陝州刺史，充陝西節度、潼關防禦等使，尋加御史大夫，兼神策軍節度。代宗卽位，加檢校戶部尙書、兼御史大夫。元帥雍王自陝統諸軍討賊洛陽，留英乂在陝爲後殿。東都平，以英乂權爲東都留守。旣至東都，不能禁暴，縱麾下兵與朔方、回紇之眾大掠都城，延及鄭、汝等州，比屋蕩盡。廣德元年，策勲加實封二百戶，徵拜尙書右僕射，封定襄郡王。恃富而驕，於京城創起甲第，窮極奢靡。與宰臣元載交結，以久其權。

會劍南節度使嚴武卒，載以英乂代之，兼成都尹，充劍南節度使。旣至成都，肆行不軌，無所忌憚。玄宗幸蜀時舊宮，置爲道士觀，內有玄宗鑄金眞容及乘輿侍衞圖畫。先是，節度使每至，皆先拜而後視事。英乂以觀地形勝，乃入居之，其眞容圖畫，悉遭毀壞。見者無不憤怒，以軍政苛酷，無敢發言。又頗恣狂蕩，聚女人騎驢擊毬，製鈿驢鞍及諸服用，皆侈靡裝飾，日費數萬，以爲笑樂。未嘗問百姓間事，人頗怨之。又以西山兵馬使崔旰得眾心，屢抑之。旰因蜀人之怨，自西山率麾下五千餘眾襲成都，英乂出軍拒之，其眾皆叛，反攻英乂。英乂奔於簡州，普州刺史韓澄斬英乂首以送旰，並屠其妻子焉。