《舊唐書·本紀第十 肅宗》卷一百一十一，1.239，中華書局1975年5月
https://zh.wikisource.org/wiki/%E8%88%8A%E5%94%90%E6%9B%B8/%E5%8D%B710#%E5%94%90%E8%82%85%E5%AE%97

肅宗文明武德大聖大宣孝皇帝諱亨，玄宗第三子，母曰元獻皇后楊氏，景雲二年乙亥生。初名嗣昇，二歲封陝王，五歲拜安西大都護、河西四鎭諸蕃落大使。上仁愛英悟，得之天然；及長，聰敏強記，屬辭典麗，耳目之所聽覽，不復遺忘。

開元十五年正月，封忠王，改名浚。五月，領朔方大使、單于大都護。十八年，奚、契丹犯塞，以上爲河北道元帥，信安王褘爲副，帥御史大夫李朝隱、京兆尹裴伷先等八總管兵以討之。仍命百僚設次於光順門，與上相見。左丞相張說退謂學士孫逖、韋述曰：「嘗見太宗寫眞圖，忠王英姿穎發，儀表非常，雅類聖祖，此社稷之福也。」二十年，諸將大破奚、契丹，以上遙統之功，加司徒。二十三年，改名璵。二十五年，皇太子瑛得罪。二十六年六月庚子，立上爲皇太子，改名紹。後有言事者云：紹與宋太子名同，改今名。初，太子瑛得罪，上召李林甫議立儲貳，時壽王瑁母武惠妃方承恩寵，林甫希旨，以瑁對。及立上爲太子，林甫懼不利己，乃起韋堅、柳勣之獄，上幾危者數四。後又楊國忠依倚妃家，恣爲褻穢，懼上英武，潛謀不利，爲患久之。

天寶十三載正月，安祿山來朝，上嘗密奏，云祿山有反相，玄宗不聽。十四載十一月，祿山果叛，稱兵詣闕。十二月丁未，陷東京。辛丑，制太子監國，仍遣上親總諸軍進討。時祿山以誅楊國忠爲名，由是軍民切齒於楊氏。國忠懼，乃與貴妃謀間其事，上遂不行。乃召河西節度使哥舒翰爲皇太子前鋒兵馬元帥，令率眾二十萬守潼關。

明年六月，哥舒翰爲賊所敗，關門不守，國忠諷玄宗幸蜀。丁酉，至馬嵬頓，六軍不進，請誅楊氏。於是誅國忠，賜貴妃自盡。車駕將發，留上在後宣諭百姓。眾泣而言曰：「逆胡背恩，主上播越，臣等生於聖代，世爲唐民，願戮力一心，爲國討賊，請從太子收復長安。」玄宗聞之曰：「此天啟也。」乃令高力士與壽王瑁送太子內人及服御等物，留後軍廏馬從上。令力士口宣曰：「汝好去！百姓屬望，愼勿違之。莫以吾爲意。且西戎北狄，吾嘗厚之，今國步艱難，必得其用，汝其勉之！」

上迴至渭北，便橋已斷，水暴漲，無舟楫；上號令水濱百姓，歸者三千餘人。渭水可涉，又遇潼關散卒，誤以爲賊，與之戰，士眾多傷。乃收其餘眾北上，軍旣濟，其後皆溺，上喜，以爲天之佑。時從上惟廣平、建寧二王及四軍將士，纔二千人。自奉天而北，夕次永壽，百姓遮道獻牛酒。有白雲起西北，長數丈，如樓閣之狀，議者以爲天子之氣。戊戌，至新平郡。時晝夜奔馳三百餘里，士眾器械亡失過半，所存之眾，不過一旅。己亥，至安定郡，斬新平太守薛羽、保定太守徐㲄，以其棄郡也。庚子，至烏氏驛，彭原太守李遵謁見，率兵士奉迎，仍進衣服糧糗。上至彭原，又募得甲士四百，率私馬以助軍。辛丑，至平涼郡，蒐閱監牧公私馬，得數萬疋，官軍益振。時賊據長安，知上治兵河西，三輔百姓皆曰：「吾太子大軍卽至！」賊望西北塵起，有時奔走。戊申，扶風人康景龍殺賊宣慰使薛總等二百餘人，陳倉令薛景仙率眾收扶風郡守之。由是關輔豪右皆謀殺賊，賊故不敢侵軼。

上在平涼，數日之間未知所適，會朔方留後杜鴻漸、魏少遊、崔漪等遣判官李涵奉牋迎上，備陳兵馬招集之勢，倉儲庫甲之數，上大悅。鴻漸又發朔方步騎數千人於白草頓奉迎。時河西行軍司馬裴冕新授御史中丞赴闕，遇上於平涼，亦勸上治兵於靈武以圖進取，上然之。上初發平涼，有彩雲浮空，白鶴前引，出軍之後，有黃龍自上所憩屋騰空而去。上行至豐寧南，見黃河天塹之固，欲整軍北渡，以保豐寧，忽大風飛沙，跬步之間，不辨人物，及回軍趨靈武，風沙頓止，天地廓清。

七月辛酉，上至靈武，時魏少遊預備供帳，無不畢備。裴冕、杜鴻漸等從容進曰：「今寇逆亂常，毒流函谷，主上倦勤大位，移幸蜀川。江山阻險，奏請路絕，宗社神器，須有所歸。萬姓顒顒，思崇明聖，天意人事，不可固違。伏願殿下順其樂推，以安社稷，王者之大孝也。」上曰：「俟平寇逆，奉迎鑾輿，從容儲闈，侍膳左右，豈不樂哉！公等何急也？」冕等凡六上牋，辭情激切，上不獲已，乃從。

是月甲子，上卽皇帝位於靈武。禮畢，冕等跪進曰：「自逆賊憑陵，兩京失守，聖皇傳位陛下，再安區宇，臣稽首上千萬歲壽。」羣臣舞蹈稱萬歲。上流涕歔欷，感動左右。卽日奏其事於上皇。是日，御靈武南門，下制曰：

朕聞聖人畏天命，帝者奉天時。知皇靈睠命，不敢違而去之；知曆數所歸，不獲已而當之。在昔帝王，靡不由斯而有天下者也。乃者羯胡亂常，京闕失守，天未悔禍，羣兇尙扇。聖皇久厭大位，思傳眇身，軍興之初，已有成命，予恐不德，罔敢祗承。今羣工卿士僉曰：「孝莫大於繼德，功莫盛於中興。」朕所以治兵朔方，將殄寇逆，務以大者，本其孝乎。須安兆庶之心，敬順羣臣之請，乃以七月甲子，卽皇帝位於靈武。敬崇徽號，上尊聖皇曰上皇天帝，所司擇日昭告上帝。朕以薄德，謬當重位，旣展承天之禮，宜覃率土之澤，可大赦天下，改元曰至德。內外文武官九品已上加兩階、賜兩轉，三品已上賜爵一級。

以朔方度支副使、大理司直杜鴻漸爲兵部郎中，朔方節度判官崔漪爲吏部郎中，並知中書舍人。以御史中丞裴冕爲中書侍郎、同中書門下平章事。河西兵馬使周佖爲河西節度使，隴右兵馬使彭元暉爲隴右節度使，前蒲州刺史呂崇賁爲關內節度使兼順化郡太守。以陳倉縣令薛景仙爲扶風太守，以隴右節度使郭英乂爲天水郡太守。改靈武郡爲大都督府，上縣爲望，中縣爲上。丁卯，逆胡害霍國長公主、永王妃侯莫陳氏、義王妃閻氏、陳王妃韋氏、信王妃任氏、駙馬楊朏等八十餘人於崇仁之街。甲戌，賊黨同羅部五千餘人自西京出降朔方軍。己卯，京兆尹崔光遠、長安令蘇震等率府縣官吏大呼於西市，殺賊數千級，然後來赴行在。詔改扶風爲鳳翔郡。

八月壬午，朔方節度使郭子儀、范陽節度使李光弼破賊於常山郡之嘉山。上以治兵收京城，詔子儀等旋師，子儀、光弼率所統步騎五萬至自河北。詔以子儀爲兵部尙書，依前靈州大都督府長史；光弼爲戶部尙書，兼太原尹、北京留守：同中書門下平章事。回紇、吐蕃遣使繼至，請和親，願助國討賊，皆宴賜遣之。是日，上皇至成都，大赦。癸巳，上所奉表始達成都。丁酉，上皇遜位稱誥，遣左相韋見素、文部尙書房琯、門下侍郎崔渙等奉冊書赴靈武。

九月戊辰，上南幸彭原郡。封故邠王守禮男承寀爲燉煌王，令使回紇和親，冊回紇可汗女爲毗伽公主，仍令僕固懷恩送承寀至回紇部。內官邊令誠背上皇投賊，至是復來見，上命斬之。丙子，至順化郡，韋見素、房琯、崔渙等自蜀郡齎上冊書及傳國寶等至。己卯，斬潼關敗將李承光於纛下。

十月辛巳朔，日有蝕之，旣。癸未，彭原郡以軍興用度不足，權賣官爵及度僧尼。上素知房琯名，至是琯請爲兵馬元帥收復兩京，許之，仍令兵部尙書王思禮爲副。分兵爲三軍，楊希文、劉貴哲、李光進等各將一軍，其眾五萬。辛丑，琯與賊將安守忠戰於陳濤斜，官軍敗績，楊希文、劉貴哲等降於賊，琯亦奔還。平原太守顏眞卿以食盡援絕，棄城渡河，於是河北郡縣盡陷於賊。

十一月辛亥，河西地震有聲，圮裂廬舍，張掖、酒泉尤甚。戊子，回紇引軍來赴難，與郭子儀同破賊黨同羅部三千餘眾於河上。詔宰相崔渙巡撫江南，補授官吏。

十二月戊子，以王思禮爲關內節度。彭原郡百姓給復二載，郡同六雄，縣升緊、望。以秦州都督郭英乂爲鳳翔太守，諫議大夫高適爲廣陵長史、淮南節度兼採訪使。賊將阿史那承慶攻陷潁川郡，執太守薛愿、長史龐堅。甲辰，江陵大都督府永王璘擅領舟師下廣陵。
*
二載春正月庚戌朔，上在彭原受朝賀。是日通表入蜀賀上皇。上皇在蜀，每得上表疏，訊其使者，知上涕戀晨省，乃下誥曰：「至和育物，大孝安親，古之哲王，必由斯道。朕往在春宮，嘗事先後，問安靡闕，視膳無違。及同氣天倫，聯華棣萼，居嘗共被，食必分甘。今皇帝奉而行之，未嘗失墜，每有銜命而來，戒途將發，必肅恭拜跪，涕泗漣洏，左右侍臣，罔不感動。間者抱戴、赤雀、白狼之瑞，接武薦臻，此皆皇帝聖敬之符，孝友之感也。故能誕敷德教，橫於四海，信可以光宅寰宇，永綏黎元者哉！其天下有至孝友悌行著鄕閭堪旌表者，郡縣長官采聽聞奏，庶孝子順孫沐於玄化也。」甲寅，以襄陽太守李峘爲蜀郡長史、劍南節度使，將作少監魏仲犀爲襄陽、山南道節度使，永王傅劉匯爲丹陽太守兼防禦使。以憲部尙書李麟同中書門下平章事。上皇遣平章事崔圓奉誥赴彭原。乙卯，逆胡安祿山爲其子慶緒所殺。辛酉，於江寧縣置金陵郡，仍置軍，分人以鎭之。甲子，幸保定郡。丙寅，武威郡九姓商胡安門物等叛，殺節度使周佖，判官崔稱率眾討平之。是日，蜀郡健兒賈秀等五千人謀逆，上皇禦蜀郡南樓，將軍席元慶等討平之。

二月戊子，幸鳳翔郡。文城太守武威郡九姓齊莊破賊五千餘眾。上議大舉收復兩京，盡括公私馬以助軍。給事中李廙署云「無馬」，大夫崔光遠劾之，貶暠江華太守。節度使李光弼大破賊將蔡希德之眾於城下，斬虜七萬，軍資器杖稱是。朔方節度使郭子儀大破賊將崔乾祐於潼關，收河東郡。永王璘兵敗，奔於嶺外，至大庾嶺，爲洪州刺史皇甫侁所殺。三月癸亥，河西自去冬地震，至是方止。辛酉，以左相韋見素、平章事裴冕爲左右僕射，並罷知政事。以前憲部尙書致仕苗晉卿爲左相。吐蕃遣使和親，遣給事中南巨川報命。癸亥大雨，至癸酉不止，詔疏理刑獄，甲戌方止。

夏四月戊寅朔，以郭子儀爲司空，兼副元帥，統諸節度；李光弼爲司徒。乙酉，太史奏歲星、太白、熒惑集於東井。

五月癸丑，郭子儀與賊將安守忠戰於清渠，官軍敗績，子儀退保武功。丁巳，房琯爲太子少師，罷知政事。以諫議大夫張鎬爲中書侍郎、同中書門下平章事。以武部侍郎杜鴻漸爲河西節度。庚申，誥追贈故妃楊氏爲元獻皇太后，上母也。甲子，郭子儀以失律讓司空，許之。

七月庚戌夜，蜀郡軍人郭千仞謀逆，上皇御玄英樓，節度使李峘討平之。丁巳，賊將安武臣陷陝郡，民無遺類。

八月甲申，以黃門侍郎崔渙爲餘杭太守、江東采訪防禦使。己丑，以平章事張鎬兼河南節度、采訪處置等使。靈昌太守許叔冀爲賊所攻，援兵不至，拔眾投睢陽郡。癸巳，大閱諸軍，上御城樓以觀之。丁酉，改雍縣爲鳳翔縣，陳倉爲寶雞縣。

閏八月辛未，賊將遽寇鳳翔，崔光遠行軍司馬王伯倫、判官李椿率眾捍賊。賊退，乘勝至中渭橋，殺賊守橋眾千人，追擊入苑中。時賊大軍屯武功，聞之燒營而去。伯倫與賊血戰而死，李椿力窮被執，然自是賊不敢西侵。

九月丁丑，上黨節度使程千里與賊挑戰，爲賊將蔡希德所擒。燉煌王承寀自回紇使還，拜宗正卿；納回紇公主爲妃，回紇封爲葉護，持四節，與回紇葉護太子率兵四千助國討賊。葉護入見，宴賜加等。丁亥，元帥廣平王統朔方、安西、回紇、南蠻、大食之眾二十萬，東向討賊。壬寅，與賊將安守忠、李歸仁等戰於香積寺西北，賊軍大敗，斬首六萬級，賊帥張通儒棄京城東走。癸卯，廣平王收西京。甲辰，捷書至行在，百僚稱賀，卽日告捷於蜀。上皇遣裴冕入京，啟告郊廟社稷。

冬十月乙巳朔，以崔光遠爲京兆尹。詔曰：「緣京城初收，要安百姓，又灑掃宮闕，奉迎上皇。以今月十九日還京，應緣供頓，務從減省。」吐蕃寇陷西平郡。癸丑，賊將尹子奇陷睢陽，害張巡、姚訚、許遠。賊自香積之敗，悉眾保陝郡，廣平王統郭子儀等進攻，與賊戰於陝西之新店，賊眾大敗，斬首十萬級，橫尸三十里。庚申，安慶緒與其黨奔河北。壬戌，廣平王入東京，陳兵天津橋南，士庶歡呼路側。陷賊官僞署侍中陳希烈、中書令張垍等三百餘人素服待罪。癸亥，上自鳳翔還京，仍遣太子太師韋見素入蜀迎上皇，鳳翔郡給復五載。丙寅，至望賢宮，得東京捷書至，上大喜。丁卯，入長安。士庶涕泣拜忭曰：「不圖復見吾君！」上亦爲之感惻。九廟爲賊所焚，上素服哭於廟三日，入居大明宮。是日，上皇發蜀郡。己巳，文武脅從官免冠徒跣，朝堂待罪，禁之府獄，命中丞崔器劾之。回紇葉護自東京還，宴之於宣政殿，便辭還蕃。乃封葉護爲忠義王，約每年送絹二萬疋，至朔方王便交授。

十一月壬申朔，上御丹鳳樓，下制曰：「我國家出震乘乾，立極開統。謳歌歷數，啟聖千齡；文物聲名，握圖六葉。安祿山夷羯賤類，粗立邊功，遂肆兇殘，變起倉卒，而毒流四海，塗炭萬靈。朕興言痛憤，，提戈問罪，靈武聚一旅之眾，至鳳翔合百萬之師，親總元戎，掃清羣孼。廣平王俶受委元帥，能振天聲；郭子儀決勝無前，克成大業。兼回紇葉護、雲南子弟、諸蕃兵馬，力戰平兇，勢若摧枯，易同破竹。朕早承聖訓，嘗讀禮經，義切奉先，恐不克荷。今復宗廟於函洛，迎上皇於巴蜀；導鑾輿而反正，朝寢門而問安；寰宇載寧，朕願畢矣。且復人將有主，敬當天地之心；興豈在予，實憑社稷之祐。今兩京無虞，三靈通慶，可以昭事，宜在覃恩，待上皇到日，當取處分。」是時河南、河東諸郡縣皆平。宮省門帶「安」字者改之。僞御史大夫嚴莊來降。新成九廟神主，上親告享。

十二月丙午，上皇至自蜀，上至望賢宮奉迎。上皇御宮南樓，上望樓闢易，下馬趨進樓前，再拜蹈舞稱慶。上皇下樓，上匍匐捧上皇足，涕泗嗚咽，不能自勝。遂扶侍上皇御殿，親自進食；自御馬以進，上皇上馬，又躬攬轡而行，止之後退。上皇曰：「吾享國長久，吾不知貴，見吾子爲天子，吾知貴矣。」上乘馬前導，自開遠門至丹鳳門，旗幟燭天，彩棚夾道。士庶舞忭路側，皆曰：「不圖今日再見二聖！」百僚班於含元殿庭，上皇御殿，左相苗晉卿率百闢稱賀，人人無不感咽。禮畢，上皇詣長樂殿謁九廟神主，卽日幸興慶宮。上請歸東宮，上皇遣高力士再三尉譬而止。受賊僞署左相陳希烈、達奚珣等二百餘人並禁於楊國忠宅鞫問。甲寅，以左相苗晉卿爲中書侍郎、同中書門下平章事。十二月戊午朔，上御丹鳳門，下制大赦。蜀郡靈武元從功臣太子太師、豳國公韋見素，內侍、齊國公高力士，右龍武大將軍陳玄禮，各加實封三百戶。田長文、張崇俊、杜休祥各加二百戶。右僕射裴冕冀國公，殿中監李輔國成國公，宗正卿李遵鄭國公，兼進封邑。廣平王俶封楚王，加實封二千戶。左僕射、朔方節度郭子儀加司徒，進封代國公，實封一千戶。兵馬使僕固懷恩封豐國公，右金吾將軍李嗣業封虢國公，司徒兼太原尹李光弼薊國公，關內節度王思禮霍國公，淮南節度來瑱潁國公，南陽太守魯炅岐國公，仍並加實封。京兆尹崔光遠鄴國公，開府李光進范陽郡公，左相苗晉卿爲侍中、封韓國公，憲部尙書、平章事李麟襃國公，中書侍郎崔圓爲中書令、趙國公，中書侍郎張鎬南陽縣公。近日所改百司額及郡名官名，一依故事。改蜀郡爲南京，鳳翔府爲西京，西京改爲中京，蜀郡改爲成都府。鳳翔府官僚並同三京名號。其李憕、盧弈、顏杲卿、袁履謙、許遠、張巡、張介然、蔣清、龐堅等卽與追贈，訪其子孫，厚其官爵。文武三品已上賜爵一級，四品已下加一階。賜酺五日。進封南陽王系爲趙王，新城王僅爲彭王，潁川王僴爲兗王。第七男侹爲涇王，第九男僙封襄王，第十男佋封興王，第十一男倕封杞王，第十二男侗封定王。甲子，上皇御宣政殿，授上傳國璽，上於殿下涕泣而受之。己丑，賊將僞范陽節度使史思明以其兵眾八萬之籍，與僞河東節度使高秀巖並表送降。庚午，制：「人臣之節，有死無二；爲國之體，叛而必誅。況乎委質賊廷，宴安逆命，耽受寵祿，淹延歲時，不顧思義，助其效用，此其可宥，法將何施？達奚珣等或受任臺輔，位極人臣；或累葉寵榮，姻聯戚里；或歷踐臺閣，或職通中外。夫以犬馬微賤之畜，猶知戀主；龜蛇蠢動之類，皆能報恩。豈曰人臣，曾無感激？自逆胡作亂，傾覆邦家，凡在黎元，皆含怨憤，殺身殉國者，不可勝數。此等黔首，猶不背國恩。受任於梟獍之間，咨謀於豺虺之輩，靜言此情，何可放宥。達奚珣等一十八人，並宜處斬；陳希烈等七人，並賜自盡；前大理卿張均特宜免死，配流合浦郡。」是日斬達奚珣等於子城西南隅獨柳樹，仍集百僚往觀之。

乾元元年
三載正月甲戌朔。戊寅，上皇御宣政殿，冊皇帝尊號曰光天文武大聖孝感皇帝。上以徽號中有「大聖」二字，上表固讓，不允。乙酉，敕：「因亂所失庫物，先差使搜檢，如聞下吏因便擾人，其搜檢使一切並停，務令安輯。」內出宮女三千人。庚寅，大閱諸軍於含元殿庭，上御栖鸞閣觀之。庚子，冊良娣張氏爲淑妃。

二月癸卯朔，賊將僞淄青節度能元皓以其地請降，用爲河北招討使，並其子昱並授官爵。乙巳，上御興慶宮，奉冊上皇徽號曰太上至道聖皇大帝。丁未，御明鳳門，大赦天下，改至德三載爲乾元元年。成都、靈武扈從功臣三品已上與一子官，五品已下與一子出身，六品已下量與改轉。死王事、陷賊不受僞命而死者，並與追贈。陷賊官先推鞫者，例減罪一等。今後醫卜入仕者，同明法例處分。

三月癸酉朔。甲戌，元帥楚王俶改封成王。乙亥，山南東道、河南、淮南、江南皆置節度使。辛卯，以歲饑，禁酤酒，麥熟之後，任依常式。太史監爲司天臺，取承寧坊張守珪宅置，仍補官員六十人。

夏四月癸卯，以太子少師、嗣虢王巨爲東京留守、河南尹，充京畿采訪處置使。己酉，冊淑妃張氏爲皇后。辛亥，九廟成，備法駕自長安殿迎九廟神主入新廟。甲寅，上親享九廟，遂有事於圓丘，卽日還宮。翌日，御明鳳門，大赦天下。戊辰，上進煉石英金灶於興慶宮。

五月壬申朔，回紇、黑衣大食各遣使朝貢，至閣門爭長，詔其使各從左右門入。壬午，詔：「近緣狂寇亂常，諸道分置節度，蓋總管內徵發、文牒往來，仍加采訪，轉滋煩擾。其諸道先置采訪、黜陟二使宜停。」癸未夜，月掩心前星。戊子，以河南節度、中書侍郎、平章事張鎬爲荆州大都督府長史、本州防禦使，以禮部尙書崔光遠爲河南節度。庚寅，立成王俶爲皇太子。以荆州長史季廣琛赴河南行營會計討賊於河北。已未，中書令崔圓爲太子少師，刑部尙書、同平章事李麟爲太子少傅，並罷知政事。以太常少卿、知禮儀事王璵爲中書侍郎、同中書門下平章事。丙申，敦煌王承寀薨。

六月辛丑朔，吐火羅、康國遣使朝貢。己酉，初置太一神壇於圓丘東。是日，命宰相王璵攝行祠事。癸丑夜，月入南斗魁。戊午，詔：「三司所推劾受賊僞官等，恩澤頻加，科條遞減，原其事狀，稍近平人，所推問者，並宜釋放。」

秋七月辛未朔，吐火羅葉護烏利多並九國首領來朝，助國討賊，上令赴朔方行營。丙戌，初鑄新錢，文曰「乾元重寶」，用一當十，與開元通寶同行用。丁亥，制上第二女寧國公主出降回紇英武威遠毗伽可汗。

八月壬寅，以青徐等五州節度使季廣琛兼許州刺史，河南節度使崔光遠兼汴州刺史。以青州刺史許叔冀兼滑州刺史，充青滑六州節度使。甲辰，上皇誕節，上皇宴百官於金明門樓。朔方節度使郭子儀、河東節度使李光弼、關內節度使王思禮來朝，加子儀中書令，光弼侍中，思禮兵部尙書，餘如故。

九月庚午朔，右羽林大將軍趙泚爲蒲州刺史、蒲同虢三州節度使，貝州刺史能元皓爲齊州刺史、齊兗鄆等州防禦使。庚寅，大舉討安慶緒於相州。命朔方節度郭子儀、河東節度李光弼、關內潞州節度使王思禮、淮西襄陽節度魯炅、興平節度李奐、滑濮節度許叔冀、平盧兵馬使董秦、北庭行營節度使李嗣業、鄭蔡節度使季廣琛等九節度之師，步騎二十萬，以開府魚朝恩爲觀軍容使。癸巳，廣州奏大食國、波斯國兵眾攻城，刺史韋利見棄城而遁。

十月乙未，以鳳翔尹李齊物爲刑部尙書，以濮州刺史張方須爲廣州都督、五府節度使。郭子儀奏破賊十萬於衞州，獲安慶緒弟慶和，進收衞州。甲寅，上皇幸華清宮，上送於灞上。許叔冀奏：「衞州婦人侯四娘、滑州婦人唐四娘、某州婦人王二娘相與歃血，請赴行營討賊。」皆補果毅。壬申，王思禮破賊二萬於相州。

十一月丁丑，郭子儀收魏州，得僞署刺史蕭華於州獄，詔復以華爲刺史。是日，上皇至自華清宮，上迎於灞上。上自控上皇馬轡百餘步，誥止之，乃已。

十二月癸卯，以河南節度崔光遠爲魏州刺史，遣蕭華赴相州行營。甲辰，以升州刺史韋黃裳爲蘇州刺史、浙西節度使。庚戌，以戶部尙書李峘充淮南、浙西觀察使、處置節度使。丙寅，立春，上御宣政殿，讀時令，常參官五品已上升殿序坐而聽之。時王師圍相州，慶緒食盡，求於史思明，率眾來援。丁卯，思明復陷魏州，刺史崔光遠出奔。

乾元二年
二年春正月己巳朔，上御含元殿，受尊號曰乾元大聖光天文武孝感皇帝。是日，史思明自稱燕王於魏州，僭立年號。丁丑，上親祀九宮貴神，齋宿於壇所。戊寅，有事於籍田，上行九推，禮官奏太過，上曰：「朕勸農率下，所恨不終千畝耳。」癸未夜，月掩歲星。乙丑，以御史中丞崔寓都統浙江、淮南節度處置使。丙申，開府儀同三司、衞尉卿、懷州北庭行營節度使、虢國公李嗣業卒於相州行營。庚子，以太子少師崔圓充東京留守，判尙書省事。

二月壬子望，月蝕旣。百官請加皇后張氏尊號曰「翊聖」，上以月蝕陰德不修而止。貶東京留守、嗣虢王巨以遂州刺史，苛政也。丙辰，月犯心大星。壬戌，遣侍中苗晉卿、王璵分錄囚徒。

三月丁卯朔。己巳，皇后祀先蠶於苑中。壬申，相州行營郭子儀等與賊史思明戰，王師不利，九節度兵潰，子儀斷河陽橋，以餘眾保東京。辛卯，以衞尉卿荔非元禮爲懷州刺史，權鎭西、北庭行營節度使；以滑州刺史許叔冀充滑、汴、曹、宋等州節度使；以鄆州刺史尙衡爲徐州刺史，充亳、潁等州節度使。甲午，以兵部侍郎呂諲同中書門下平章事，以太子賓客薛景仙爲鳳翔尹、本府防禦使。乙未，侍中苗晉卿爲太子太傅，平章事王璵爲刑部尙書，並罷知政事。以京兆尹李峴爲吏部尙書，禮部侍郎李揆爲中書侍郎，與戶部侍郎第五琦等並同中書門下平章事。丙申，以郭子儀爲東畿、山南東、河南等道節度、防禦兵馬元帥，權東京留守，判尙書省事。以河西節度副使來瑱爲陝州刺史，充虢華節度、潼關防禦團練等使。

四月丁酉朔，王思禮奏於潞城縣東直千嶺破賊萬人。壬寅，詔以寇孼未平，務懷捴挹，「自今以後，朕常膳及服御等物，並從節減，諸作坊造坊並停」。「比緣軍國務殷，或宣口敕處分。今後非正宣，並不得行用，中外諸務，各歸有司。英武軍及六軍諸使，比因論竟便行追攝。今後須經臺府，如處斷不平，具狀聞奏。自文武五品已上正官各舉賢良方正、直言極諫一人，任自封進。兩省官十日一上封事。御史臺欲彈事，不須進狀，仍服豸冠。殘妖未殄，國步猶難，共體至公，以康庶政。朕推誠御物，與眾共之，思與蒼生，臻夫至道。宣示中外，知朕意焉。」甲辰，以鄧州刺史魯炅爲鄭州刺史，充陳、鄭、潁、亳節度使；以徐州刺史尙衡爲青州刺史，充青、淄、密、登、萊、沂、海等州節度使；以商州刺史、興平軍節度李奐兼豫、許、汝等州節度使。乙巳，第五琦依舊判度支、租庸等使。史思明僭號於魏州。貶季廣琛宣州刺史。崔光遠爲太子少保。癸亥，以久旱徙市，雩祈雨。

五月辛巳，貶宰相李峴蜀州刺史。丁亥，上御宣政殿試文經邦國等四科舉人。乃以汝州刺史劉展爲滑州刺史，以平盧軍節度都知兵馬使董秦爲濮州刺史。

六月乙未朔，以右僕射裴冕爲御史大夫、成都尹，持節充劍南節度副大使、本道觀察使；以邠州刺史房琯爲太子賓客；以饒州刺史顏眞卿爲升州刺史，充浙江西道節度使。已巳，以明州刺史呂延之爲越州刺史，充浙江東道節度使；以右羽林大將軍彭元曜爲鄭州刺史，充陳、鄭、申、光、壽等州節度使。

秋七月乙丑朔，以禮部尙書韋陟充東京留守。太子少傅、兗國公李麟卒。辛巳，制以趙王系爲天下兵馬元帥，司空兼侍中李光弼爲副。丁亥，以兵部尙書、潞州大都督府長史、潞沁節度、霍國公王思禮兼太原尹，充北京留守、河東節度副大使。刑部尙書王璵爲蒲州刺史，充蒲、同、絳三州節度使。

八月乙亥，襄州偏將康楚元逐刺史王政，據城自守。丙辰，寧國公主自回紇還宮。副元帥李光弼兼幽州大都督府長史、河北節度等使。

九月甲午，襄州賊張嘉延襲破荆州，澧、朗、復、郢、硤、歸等州官吏皆棄城奔竄。戊辰，新鑄大錢，文如乾元重寶，而重其輪，用一當五十，以二十二斤成貫。丁亥，以太子少保崔光遠充荆、襄等州招討使，右羽林大將軍王仲升充申、安、沔等州節度使，右羽林將軍李抱玉爲鄭州刺史、鄭陳潁亳四州節度使。庚寅，逆胡史思明陷洛陽，副元帥李光弼守河陽，汝、鄭、滑等州陷賊。

冬十月丁酉，制親征史思明，竟不行。乙巳，李光弼奏破賊於城下。壬戌，宰相呂諲起復，依前平章事。

十一月甲子朔，商州刺史韋倫破康楚元，荆襄平。庚午，戶部侍郎、同平章事第五琦貶忠州長史，御史大夫賀蘭進明貶溱州司馬。

十二月癸巳朔，神策將軍衞伯玉破賊於陝東強子阪。甲寅，以御史大夫史翽爲襄州刺史，充山南東道節度、觀察處置等使。

上元元年
三年春正月癸亥朔。辛巳，李光弼進位太尉、兼中書令，餘如故。以杭州刺史侯令儀爲升州刺史，充浙江西道節度兼江寧軍使。戊子，以朔方節度使郭子儀兼邠寧、鄜坊兩道節度使。

二月癸巳朔，以右丞崔寓爲蒲州刺史，充蒲、同、晉、絳等州節度使。庚戌，第五琦除名，長流夷州。癸丑，以太子少保崔光遠爲鳳翔尹、秦隴節度使。

三月壬申，以京兆尹李若幽爲成都尹、劍南節度使。甲申，以蒲州爲河中府，其州縣官吏所置，同京兆、河南二府。

四月甲午，李光弼奏破賊於懷州、河陽。甲辰，以禮部尙書、東京留守韋陟爲吏部尙書，太子賓客房琯爲禮部尙書。以太子賓客、平章事張鎬爲左散騎常侍，太子賓客崔渙爲大理卿。是歲饑，米斗至一千五百文。戊申，襄州軍亂，殺節度使史翽，部將張維瑾據州叛。丁巳夜，彗出東方，在婁、胃間，長四尺許。戊午，以右丞蕭華爲河中尹、兼御史中丞，充同、晉、絳等州節度、觀察處置使。己未，以陝州刺史來瑱爲襄州刺史，充山南東道襄鄧等十州節度、觀察處置等使。庚申，以右羽林大將軍郭英乂爲陝州刺史、陝西節度、潼關防禦等使。

閏四月辛酉朔，彗出西方，其長數丈。壬戌，以禮部尙書房琯爲晉州刺史。甲子，制彭王僅充河西節度大使，兗王僴北庭節度大使，涇王侹隴右節度大使，杞王倕陝西節度大使，興王佋鳳翔節度大使，蜀王偲邠寧節度大使，並不出閣。丁卯，太原尹王思禮進位司空。甲戌，天下兵馬元帥、趙王系改封越王。己卯，以星文變異，上御明鳳門，大赦天下，改乾元爲上元。追封周太公望爲武成王，依文宣王例置廟。時大霧，自四月雨至閏月末不止。米價翔貴，人相食，餓死者委骸於路。壬午，以刑部尙書王璵爲太常卿，右散騎常侍韓擇木爲禮部尙書。

五月庚寅朔。丙午，以太子太傅、韓國公苗晉卿爲侍中。壬子，黃門侍郎、同中書門下三品呂諲爲太子賓客，罷知政事。癸丑，以河南尹劉晏爲戶部侍郎，句當度支、鑄錢、鹽鐵等使。是夜，月掩昴。

六月乙丑，詔先鑄重棱錢一當五十，宜減當三十文；開元宜一當十。

七月己丑朔。丁未，上皇自興慶宮移居西內。丙辰，開府高力士配流巫州；內侍王承恩流播州，魏悅流溱州；左龍武大將軍陳玄禮致仕。丙辰，御史大夫崔器卒。

八月辛未，吏部尙書韋陟卒。丁丑，以太子賓客呂諲爲荆州大都督府長史、澧朗硤忠五州節度觀察處置等使。己卯，以將作監王昂爲河中尹、本府晉絳等州節度使。丁亥，贈故興王佋爲恭懿太子。

九月甲午，以荆州爲南都，州曰江陵府，官吏制置同京兆。其蜀郡先爲南京，宜復爲蜀郡。

十月壬申，以廬州刺史趙良弼爲越州刺史，充浙江東道節度使；青州刺史殷仲卿爲淄州刺史、淄沂滄德棣等州節度使。甲申，以兵部侍郎尙衡爲青州刺史、青登等州節度使。

十一月乙巳，李光弼奏收懷州。宋州刺史劉展赴鎭揚州，揚州長史鄧景山以兵拒之，爲展所敗，展進陷揚、潤、升等州。

十二月庚辰，以右羽林軍大將軍李鼎爲鳳翔尹、興鳳隴等州節度使。癸未夜，歲星掩房。

上元二年
二年春正月丁亥朔。辛卯，溫州刺史季廣琛爲宣州刺史，充浙江西道節度使。甲午，上不康，皇后張氏刺血寫佛經。甲寅，詔府縣、御史臺、大理疏理系囚，死罪降從流，流已下並釋放。乙卯，平盧軍兵馬使田神功生擒劉展，揚、潤平。

二月己未，黨項寇寶雞，入散關，陷鳳州，殺刺史蕭心曳，鳳翔李鼎邀擊之。癸亥，以鳳翔尹崔光遠爲成都尹、劍南節度、度支營田觀察處置等使，以太子詹事、趙國公崔圓爲揚州大都督府長史、淮南節度觀察等使。辛未夜，月有蝕之，旣。戊寅，李光弼率河陽之軍五萬，與史思明之眾戰於北邙，官軍敗績。光弼、僕固懷恩走保聞喜，魚朝恩、衞伯玉走保陝州，河陽、懷州共陷賊，京師戒嚴。癸未，中書侍郎、同中書門下三品李揆貶爲袁州長史。以前河中尹蕭華爲中書侍郎、同平章事、集賢殿崇文館大學士，兼修國史。

三月甲子，史朝義率眾夜襲我陝州，衞伯玉逆擊，敗之。戊戌，史思明爲其子朝義所殺。李光弼以失律讓太尉、中書令，許之，授侍中、河中尹、晉絳等州節度觀察使。

夏四月乙亥朔，嗣岐王珍得罪，廢爲庶人，於溱州安置。連坐竇如玢、崔昌處斬，駙馬都尉楊洄、薛履謙賜自盡，左散騎常侍張鎬貶辰州司戶長任。己未，以吏部侍郎裴遵慶爲黃門侍郎、同中書門下平章事。青州刺史尙衡、兗州刺史能元皓並奏破賊。壬午，梓州刺史段子璋叛，襲破遂州，殺刺史嗣虢王巨。東川節度使李奐戰敗，奔成都。

五月甲午，思明僞將滑州刺史令狐彰以滑州歸朝，授彰御史中丞，依前滑州刺史、滑魏德貝相六州節度使。乙未，劍南節度使崔光遠率師與李奐擊敗段子璋於綿州，擒子璋殺之。綿州平。李光弼來朝，進位太尉、兼侍中，充河南副元帥，都統河南、淮南、山南東道五道行營節度，鎭臨淮。北京留守、守司空、太原尹、河東節度副大使、霍國公王思禮卒。辛丑，以鴻臚卿、趙國公管崇嗣爲太原尹、兼御史大夫，充北京留守、河東節度副大使。壬子，太子少傅、宗正卿李齊物卒。

六月癸丑朔。己卯，以鳳翔尹李鼎爲鄯州刺史、隴右節度營田等使。

秋七月癸未朔，日有蝕之，旣。大星皆見。甲辰，延英殿御座梁上生玉芝，一莖三花，上制《玉靈芝詩》。

八月癸丑朔，以中官李輔國守兵部尙書，於尙書省上，命宰臣百官送之，酣宴竟日。自七月霖雨，至是方止，牆宇多壞，漉魚道中。辛巳，以殿中監李若幽爲戶部尙書，充朔方鎭西北庭陳鄭等州節度使，鎭絳州，賜名國貞。

九月壬午朔。壬辰，以太子賓客、集賢殿學士、昌黎伯韓擇木爲禮部尙書。壬寅，制：

朕獲守丕業，敢忘謙沖，欲垂範而自我，亦去華而就實。其「乾元大聖光天文武孝感」等尊崇之稱，何德以當之？欽若昊天，定時成歲，《春秋》五始，義在體元，惟以紀年，更無潤色。至於漢武，飾以浮華，非前王之茂典，豈永代而作則。自今已後，朕號唯稱皇帝，其年號但稱元年，去上元之號。其以今北庭潞儀隰等州行營、本管節度觀察等事，移鎭絳州。

壬申，嗣寧王棣薨。癸酉，河南副元帥李光弼破賊於許州城下，收復許州。建辰月庚辰朔。壬午，詔天下見禁系囚，無輕重一切釋放。丙戌夜，月有白冠。癸巳，以襄州刺史來瑱爲安州刺史，充淮西申、安、蘄、黃、沔等十六州節度使。甲午，黨項奴剌寇梁州，刺史李勉棄郡走。丙申，黨項寇奉天。上不康，百僚於佛寺齋僧。丁未，詔左降官、流人一切放還。戊申，中書侍郎、平章事、徐國公蕭華爲禮部尙書，罷知政事。以尙書戶部侍郎元載同中書門下平章事，以禮部尙書韓擇木爲太子太保。

寶應元年
建巳月庚戌朔。壬子，楚州刺史崔侁獻定國寶玉十三枚：一曰玄黃天符，如笏，長八寸，闊三寸，上圓下方，近圓有孔，黃玉也。二曰玉雞，毛文悉備，白玉也。三曰穀璧，白玉也，徑可五六寸，其文粟粒無雕鐫之迹。四曰西王母白環，二枚，白玉也，徑六七寸。五曰碧色寶，圓而有光。六曰如意寶珠，形圓如雞卵，光如月。七曰紅靺鞨，大如巨慄，赤如櫻桃。八曰瑯玕珠，二枚，長一寸二分。九曰玉玦，形如玉環，四分缺一。十曰玉印，大如半手，斜長，理如鹿形，陷入印中，以印物則鹿形著焉。十一曰皇后采桑鉤，長五六寸，細如箸，屈其末，似眞金，又似銀。十二曰雷公石斧，長四寸，闊二寸，無孔，細致如青玉。十三寶置於日中，皆白氣連天。人先表云：「楚州寺尼眞如者，恍惚上升，見天帝。帝授以十三寶，曰：『中國有災，宜以第二寶鎭之。』」甲寅，太上至道聖皇天帝崩於西內神龍殿。上自仲春不豫，聞上皇登遐，不勝哀悸，因茲大漸。乙丑，詔皇太子監國。又曰：「上天降寶，獻自楚州，因以體元，葉乎五紀。其元年宜改爲寶應，建巳月爲四月，餘月並依常數，仍依舊以正月一日爲歲首。」丁卯，宣遺詔。是日，上崩於長生殿，年五十二。羣臣上謚曰文明武德大聖大宣孝皇帝，廟號肅宗。寶應二年三月庚午，葬於建陵。

【論】
史臣曰：臣每讀《詩》至許穆夫人聞宗國之顚覆，周大夫傷宮室之黍離，其辭情於邑，賦諭勤懇，未嘗不廢書興歎。及觀天寶失馭，流離奔播，又甚於詩人之於邑也。當其戎羯負恩，奄爲豨突，豺豕遽興於轂下，胡越寧慮於舟中，借人之戈，持之反刺，變生於不意也。所幸太王去國，豳人不忘於周君；新莽據圖，黔首仍思於漢德。是以宣皇帝蒙六聖之遺業，因百姓之樂推。號令朔方，旬日而車徒雲合；旋師右輔，期月而關、隴砥平。故兩都再復於鑾輿，九廟復歆於黍稷。觀其迎上皇於蜀道，陳拜慶於望賢，父子於是感傷，行路爲之隕涕。昔太公迎子，或從家令之言；而西伯事親，靡怠寢門之問。曾參、孝己，足以擬倫。然而道屈知幾，志微遠略。殘妖未殄，宜先恢復之謀；餘燼才收，何暇升平之禮。方聽王璵伏奏，輔國贊成，紺轅躬籍於春郊，翠幰先蠶於繭館、或御殿曉宣時令，或登壇宿禮貴神。禮卽宜然，時何暇給。鐘懸未移於簨虡，思明已陷於洛陽，是知祝史疇人，安能及遠。猶賴大臣宣力，諸將效忠，旄頭終隕於三川，杲日重明於六合。比平王之遷洛，我則英雄；論元帝之渡江，彼誠麼麼。寧親復國，肅乃休哉！

贊曰：犬羊犯順，輦輅播遷。兇徒竟斃，景祚重延。星馳蜀道，雨泣望賢。孝宣之謚，誰曰不然？