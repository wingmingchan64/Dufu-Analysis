潘岳《關中記》
https://zh.wikisource.org/zh-hant/%E9%97%9C%E4%B8%AD%E8%A8%98

長安地皆黑壤，城今赤如火，堅如石。父老所傳，蓋鑿龍首山土為城。又諸臺關亦爾。終南山一名中南，言在天中，居都之南，故曰中南山。

昆明池曰神池、靈沼。堯治水訖，停船此池，蓋堯已有池。漢代因而深廣之。

涇與渭、洛，為關中三川。與渭、灞、滻、澇、潏、灃、滈，為關中八水。

未央宮，周旋三十三里，街道十七里。有臺三十二，池十二，土山四，宮殿門八十一，掖門十四。宮殿及臺，皆疏龍首山土以作之。殿基出長安城上，非築也。

未央宮東有鴛鴦殿。

宣帝少依許氏，長於杜縣，樂之。後葬於南原，立廟於曲池之北亭，曰樂遊原。

龍首山，首枕渭之南崖，尾達樊川，首高尾下，在長安城南。

漢築長安城及營宮殿，鹹以堙平。至今坊市，北據高原，南望爽塏，視終南如指掌。