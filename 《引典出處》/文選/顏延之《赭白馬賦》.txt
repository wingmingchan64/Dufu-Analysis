《文選·顏延之·赭白馬賦》卷十四，？.？，上海古籍出版社1986年8月
https://zh.wikisource.org/zh-hant/%E8%B5%AD%E7%99%BD%E9%A6%AC%E8%B3%A6
驥不稱力，馬以龍名，豈不以國尙威容，軍𩢰趫迅而已，實有騰光吐圖，疇德瑞聖之符焉。是以語崇其靈，世榮其至。我高祖之造宋也，五方率職，四隩入貢。祕寶盈於玉府，文駟列乎華廏。乃有乘輿赭白，特稟逸異之姿，妙簡帝心，用錫聖皁。服御順志，馳驟合度，齒歷雖衰，而藝美不忒。襲養兼年，恩隱周渥，歲老氣殫，斃於內棧。少盡其力，有惻上仁，乃詔陪侍，奉述中旨。末臣庸蔽，敢同獻賦。其辭曰：

惟宋二十有二載，盛烈光乎重葉。武義粵其肅陳，文教迄已優洽。泰階之平可升，興王之軌可接。訪國美於舊史，考方載於往牒。昔帝軒陟位，飛黃服皁。後唐膺籙，赤文候日。漢道亨而天驥呈才，魏德楙而澤馬效質。伊逸倫之妙足，自前代而間出。並榮光於瑞典，登郊歌乎司律。所以崇衞威神，扶護警蹕。精曜協從，靈物咸秩。曁明命之初基，罄九區而率順。有肆險以稟朔，或踰遠而納賮。聞王會之阜昌，知函夏之充牣。總六服以收賢，掩七戎而得駿。蓋乘風之淑類，實先景之洪胤。故能代驂象輿，歷配鉤陳。齒筭延長，聲價隆振。信聖祖之蕃錫，留皇情而驟進。

徒觀其附筋樹骨，垂梢植髮。雙瞳夾鏡，兩權協月。異體峯生，殊相逸發。超攄絕夫塵轍，驅騖迅於滅沒。簡偉塞門，獻狀絳闕。旦刷幽燕，晝秣荆越。教敬不易之典，訓人必書之舉。惟帝惟祖，爰遊爰豫。飛輶軒以戒道，環彀騎而清路。勒五營使按部，聲八鸞以節步。具服金組，兼飾丹雘寶鉸星纏，鏤章霞布。進迫遮迾，卻屬輦輅。欻聳擢以鴻驚，時濩略而龍翥。弭雄姿以奉引，婉柔心而待御。

至於露滋月肅，霜戾秋登。王於興言，闡肄威稜。臨廣望，坐百層。料武藝，品驍騰。流藻周施，和鈴重設。睨影高鳴，將超中折。分馳迥場，角壯永埒。別輩越羣，絢練敻絕。捷趫夫之敏手，促華鼓之繁節。經玄蹄而雹散，歷素支而冰裂。膺門沬赭，汗溝走血。踠迹回唐，畜怒未泄。乾心降而微怡，都人仰而朋悅。姸變之態旣畢，凌遽之氣方屬。跼鑣轡之牽制，隘通都之圈束。眷西極而驤首，望朔雲而蹀足。將使紫燕騈衡，綠蛇衞轂。纖驪接趾，秀騏齊亍。覲王母於崑墟，要帝臺於宣嶽。跨中州之轍迹，窮神行之軌躅。

然而般於遊畋，作鏡前王。肆於人上，取悔義方。天子乃輟駕迴慮，息徒解裝。鑒武穆，憲文光。振民隱，修國章。戒出豕之敗御，惕飛鳥之跱衡。故祇愼乎所常忽，敬備乎所未防。輿有重輪之安，馬無泛駕之佚。處以濯龍之奧，委以紅粟之秩。服養知仁，從老得卒。加敝帷，收仆質。天情周，皇恩畢。

亂曰：惟德動天，神物儀兮。於時駔駿，充階街兮。稟靈月駟，祖雲螭兮。雄志倜儻，精權奇兮。旣剛且淑，服鞿羈兮。效足中黃，殉驅馳兮。願終惠養，蔭本枝兮。竟先朝露，長委離兮。