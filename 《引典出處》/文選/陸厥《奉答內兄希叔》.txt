《文選·陸厥·奉答內兄希叔》卷二十六，3.1214，上海古籍出版社1986年8月
https://zh.wikisource.org/zh-hant/%E6%98%AD%E6%98%8E%E6%96%87%E9%81%B8/%E5%8D%B726
奉答內兄希叔[五言 《顧氏家譜》曰：肸字希叔，邵陵王國常侍。]

陸韓卿[蕭子顯《齊書》曰：陸厥，字韓卿，吳人。好屬文，州舉秀才。王晏少傅主簿，後至行軍參軍。厥父被誅，坐繫尙方。尋有令赦，厥恨父不及，感慟而卒。其集云：竟陵王舉秀才，選太子太傅功曹掾。]

嘉惠承帝子，躧履奉王孫。[帝子，謂竟陵也。王孫，謂太傅王晏也。《越絕書》曰：恭承嘉惠，述暢往事。《管子》曰：君有嘉惠於其臣。《漢舊儀》曰：帝子爲王。《長門賦》曰：躧履起而彷徨。《魏志》，蔡邕見王粲曰：此王公孫有異才。]屬叨金馬署，又點銅龍門。[《漢書音義》曰：屬，近也。叨金馬署，謂爲秀才也。《兩都賦序》曰：內設金馬、石渠之署。點銅龍門，謂爲太傅功曹掾也。《漢書》曰：上嘗急召太子，出龍樓門。張晏曰：門樓上有銅龍。]出入平津邸，一見孟嘗尊。[孟嘗，喩太傅也。漢書曰：封丞相公孫弘爲平津侯，於是起客館，開東閤，以延賢人，與參謀議。說苑，雍門周說孟嘗君曰：以孟嘗之尊，乃如是也。]歸來翳桑柘，朝夕異涼溫。[其一。左太沖詠史詩曰：陳平無產業，歸來翳負郭。涼溫，喩貴賤也。]徂落固雲是，寂蔑終始斯。[徂落，猶彫落也。羽獵賦曰：萬物徂落於外。荀組七哀詩曰：何其寂蔑！]杜門清三徑，坐檻臨曲池。[漢書曰：王陵杜門，竟不朝請。三輔決錄曰：蔣詡，字元卿，舍中三徑。楚辭曰：坐堂伏檻臨曲池。]鳧鵠嘯儔侶，荷芰始參差。[蜀都賦曰：鴻儔鵠侶。]雖無田田葉，及爾泛漣漪。[其二。古樂府詩曰：江南可采蓮，蓮葉何田田。毛詩曰：河水清且漣漪。]春華與秋實，庶子及家臣。[魏志曰：郉顒，字子昂，爲平原侯植家丞。顒防閑以禮，無所屈撓，由是不合。庶子劉楨書諫植曰：家丞郉顒，北土之彥。而楨禮遇殊特，顒反疏簡，私懼觀者將謂君侯習近不肖，禮賢不足。采庶子之春華，忘家丞之秋實。]王門所以貴，自古多俊民。[鄒陽上書曰：何王之門不可曳長裾乎？尙書曰：畯民用康。畯與俊同。]離宮收杞梓，華屋富徐陳。[離宮、華屋，皆謂太子也。卞壼議曰：太子所居宮，稱東宮，不言太子宮者，二宮以東西爲稱，明是天子之離宮，使太子居之也。左氏傳，楚聲子曰：晉大夫皆卿才也，如杞梓皮革自楚往也。吳質答曹子建書曰：塤簫激於華屋。魏志曰：文帝爲五官郎將，北海徐幹，廣陵陳琳，並見友善。]平旦上林苑，日入伊水濱。[其三。言晨夕侍遊，良非一所也。楚辭曰：平明發兮蒼梧。漢書曰：梁孝王入朝，侍帝遊獵上林中。論衡曰：堯時擊壤者曰：吾日入而息。列仙傳曰：王子喬，周靈王太子晉也。遊伊、雒之間。]書記旣翩翩，賦歌能妙絕。[魏文帝與吳質書曰：公幹五言詩之善者，妙絕時人。元瑜書記翩翩，致足樂之。]相如恧溫麗，子雲慚筆札。[西京雜記曰：枚皋文章捷疾，長卿製作淹遲，皆一時之譽。長卿首尾溫麗，枚皋時有累句，故知疾行無善迹矣。方言曰：恧，慚也。漢書曰：樓護與谷永俱爲五侯上客。長安號曰穀子雲之筆札，樓君卿之脣舌。]駿足思長阪，柴車畏危轍。[駿足，喩希叔；柴車，自喩也。棗臺彥答杜育詩曰：矯矯駿足，繁纓朱就。韓詩外傳，齊子曰：臣賴君之賜，駑馬柴車，可得而乘也。]愧茲山陽讌，空此河陽別。[其四。魏氏春秋曰：嵇康寓居山陽縣，與向秀遊於竹林，號曰七賢。曹植送應氏詩曰：親昵並集送，置酒此河陽。]平原十日飲，中散千里遊。[平原，趙勝也。史記曰：秦昭王聞魏齊在平原君家，遺平原君好書曰：寡人聞君之高義，願與爲布衣之交。君幸過寡人，寡人願與君爲十日之飲。平原君遂入秦見昭王。干寶晉紀曰：初，呂安友嵇康，相思則命駕，千里從之。]渤海方淫滯，宜城誰獻酬？[言己之事竟陵，猶徐、吳之在渤海。漢書，渤海郡有南皮縣，卽徐、吳遊之所也。國語曰：底著淫滯。賈逵曰：淫，久也。陳思王酒賦曰：酒有宜城濃醪，蒼梧漂清。毛詩曰：獻酬交錯。]屛居南山下，臨此歲方秋。[屛居南山下，已見上文。左氏傳，卜徒父曰：歲雲秋矣。漢書，路博德曰：方秋，匈奴馬肥，未可與戰。廣雅曰：方，始也。]惜哉時不與，日暮無輕舟。[其五。言無輕舟以相從也。賈逵國語注曰：惜，痛也。劉越石贈盧諒詩曰：時哉不我與。曹子建贈王仲宣詩曰：有彼孤鴛鴦，哀鳴無匹儔；我願執此鳥，惜哉無輕舟。