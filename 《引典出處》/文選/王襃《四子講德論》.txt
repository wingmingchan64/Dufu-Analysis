《文選·王襃·四子講德論》卷五十一，6.2246，上海古籍出版社1986年8月
https://zh.wikisource.org/zh-hant/%E5%9B%9B%E5%AD%90%E8%AC%9B%E5%BE%B7%E8%AB%96
四子講德論[幷序]
襃旣爲益州刺史王襄作中和樂職宣布之詩，又作傳，名曰四子講德，以明其意焉。

微斯文學問於虛儀夫子曰：「蓋聞國有道，貧且賤焉，耻也。今夫子閉門距躍，專精趨學有日矣。幸遭聖主平世，而久懷寶，是伯牙去鍾期，而舜、禹遁帝堯也。於是欲顯名號，建功業，不亦難乎？」

夫子曰：「然，有是言也。夫蚊虻終日經營，不能越階序，附驥尾則涉千里，攀鴻翮則翔四海。僕雖嚚頑，願從足下。雖然，何由而自達哉？」

文學曰：「陳懇誠於本朝之上，行話談於公卿之門。」

夫子曰：「無介紹之道，安從行乎公卿？」

文學曰：「何爲其然也？昔寗戚商歌以干齊桓，越石負芻而寤晏嬰，非有積素累舊之歡，皆塗覯卒遇，而以爲親者也。故毛嬙西施，善毀者不能蔽其好；嫫姆倭傀，善譽者不能掩其醜。苟有至道，何必介紹？」

夫子曰：「咨，夫特達而相知者，千載之一遇也。招賢而處友者，眾士之常路也。是以空柯無刃，公輸不能以斲；但懸曼矰，蒲苴不能以射。故膺騰撇波而濟水，不如乘舟之逸也；衝蒙涉田而能致遠，未若遵塗之疾也。才蔽於無人，行衰於寡黨，此古今之患，唯文學慮之。」

文學曰：「唯唯，敬聞命矣。」

於是相與結侶，攜手俱遊，求賢索友，歷於西州。有二人焉，乘輅而歌。倚輗而聽之：詠歎中雅，轉運中律，嘽緩舒繹，曲折不失節。問歌者爲誰？則所謂浮遊先生陳丘子者也。於是以士相見之禮友焉。

禮文旣集，文學、夫子降席而稱曰：「俚人不識，寡見尠聞，曩從末路，望聽玉音，竊動心焉。敢問所歌何詩？請聞其說。」浮遊先生陳丘子曰：「所謂中和樂職宣布之詩，益州刺史之所作也。刺史見太上聖明，股肱竭力，德澤洪茂，黎庶和睦，天人並應，屢降瑞福，故作三篇之詩以歌詠之也。」

文學曰：「君子動作有應，從容得度，南容三復白珪，孔子睹其愼戒；太子擊誦晨風，文侯諭其指意。今吾子何樂此詩而詠之也？」

先生曰：「夫樂者感人密深，而風移俗易。吾所以詠歌之者，美其君術明而臣道得也。君者中心，臣者外體。外體作，然後知心之好惡；臣下動，然後知君之節趨。好惡不形，則是非不分，節趨不立，則功名不宣。故美玉蘊於碔砆，凡人視之怢焉，良工砥之，然後知其和寶也。精練藏於鑛朴，庸人視之忽焉，巧冶鑄之，然後知其幹也。況乎聖德巍巍蕩蕩，民氓所不能命哉！是以刺史推而詠之，揚君德美，深乎洋洋，罔不覆載，紛紜天地，寂寥宇宙。明君之惠顯，忠臣之節究。皇唐之世，何以加茲！是以每歌之，不知老之將至也。」

文學曰：「書云：迪一人使四方若卜筮。夫忠賢之臣，導主志，承君惠，攄盛德而化洪，天下安瀾，比屋可封，何必歌詠詩賦可以揚君哉？愚竊惑焉。」

浮遊先生色勃眥溢，曰：「是何言與？昔周公詠文王之德而作清廟，建爲頌首；吉甫歎宣王穆如清風，列於大雅。夫世衰道微，僞臣虛稱者，殆也。世平道明，臣子不宣者，鄙也。鄙殆之累，傷乎王道。故自刺史之來也，宣布詔書，勞來不怠，令百姓遍曉聖德，莫不霑濡。厖眉耆耇之老，咸愛惜朝夕，願濟須臾，且觀大化之淳流。於是皇澤豐沛，主恩滿溢，百姓歡欣，中和感發，是以作歌而詠之也。傳曰：『詩人感而後思，思而後積，積而後滿，滿而後作，言之不足，故嗟歎之，嗟歎之不足，故詠歌之，詠歌之不厭，不知手之舞之足之蹈之也。』此臣子於君父之常義，古今一也。今子執分寸而罔億度，處把握而卻寥廓，乃欲圖大人之樞機。道方伯之失得，不亦遠乎？」

陳丘子見先生言切，恐二客慚，膝步而前曰：「先生詳之：行潦暴集，江海不以爲多；鰌鱓並逃，九罭不以爲虛。是以許由匿堯而深隱，唐氏不以衰；夷齊耻周而遠餓，文武不以卑。夫青蠅不能穢垂棘，邪論不能惑孔墨。今刺史質敏以流惠，舒化以揚名，采詩以顯至德，歌詠以董其文，受命如絲，明之如緍，甘棠之風，可倚而俟也。二客雖窒計沮議，何傷？」顧謂文學夫子曰：「先生微矜於談道，又不讓乎當仁，亦未巨過也。願二子措意焉。」

夫子曰：「否。夫雷霆必發，而潛底震動，枹鼓鏗鏘，而介士奮竦。故物不震不發，士不激不勇。今文學之言，欲以議愚感敵，舒先生之憤，願二生亦勿疑。」於是文繹復集，及始講德。

文學夫子曰：「昔成康之世，君之德與？臣之力也？」

先生曰：「非有聖智之君，惡有甘棠之臣？故虎嘯而風寥戾，龍起而致雲氣，蟋蟀俟秋吟，蜉蝣出以陰。易曰：飛龍在天，利見大人。鳴聲相應，仇偶相從。人由意合，物以類同。是以聖主不遍窺望而視以明，不殫傾耳而聽以聰。何則？淑人君子，人就者眾也。故千金之裘，非一狐之腋；大廈之材，非一丘之木；太平之功，非一人之略也。

「蓋君爲元首，臣爲股肱，明其一體，相待而成。有君而無臣，春秋刺焉。三代以上，皆有師傅；五伯以下，各自取友。齊桓有管鮑隰寗，九合諸侯，一匡天下。晉文公有咎犯趙衰，取威定霸，以尊天子。秦穆有王由五羖，攘卻西戎，始開帝緒。楚莊有叔孫子反，兼定江淮，威震諸夏。句踐有種蠡渫庸，剋滅彊吳，雪會稽之耻。魏文有段乾田翟，秦人寢兵，折衝萬里。燕昭有郭隗樂毅，夷破彊齊，困閔於莒。夫以諸侯之細，功名猶尙若此，而況帝王選於四海，羽翼百姓哉！

「故有賢聖之君，必有明智之臣。欲以積德，則天下不足平也。欲以立威，則百蠻不足攘也。今聖主冠道德，履純仁，被六藝，佩禮文，屢下明詔，舉賢良，求術士，招異倫，拔俊茂。是以海內歡慕，莫不風馳雨集，襲雜並至，塡庭溢闕。含淳詠德之聲盈耳，登降揖讓之禮極目，進者樂其條暢，怠者欲罷不能。偃息匍匐乎詩書之門，遊觀乎道德之域，咸絜身修思，吐情素而披心腹，各悉精銳以貢忠誠，允願推主上，弘風俗而騁太平，濟濟乎多士，文王所以寧也。

「若乃美政所施，洪恩所潤，不可究陳。舉孝以篤行，崇能以招賢，去煩蠲苛以綏百姓，祿勤增奉以厲貞廉。減膳食，卑宮觀，省田官，損諸苑，疏繇役，振乏困，恤民災害，不遑遊宴。閔耄老之逢辜，憐縗絰之服事，側隱身死之腐人，悽愴子弟之縲匿。恩及飛鳥，惠加走獸，胎卵得以成育，草木遂其零茂。愷悌君子，民之父母，豈不然哉？

「先生獨不聞秦之時耶？違三王，背五帝，滅詩書，壞禮義；信任羣小，憎惡仁智，詐僞者進達，佞諂者容入。宰相刻峭，大理峻法。處位而任政者，皆短於仁義，長於酷虐，狼摯虎攫，懷殘秉賊。其所臨蒞，莫不肌栗慴伏，吹毛求疵，並施螫毒。百姓征彸，無所措其手足。嗷嗷愁怨，遂亡秦族。是以養雞者不畜貍，牧獸者不育豺，樹木者憂其蠹，保民者除其賊。故大漢之爲政也，崇簡易，尙寬柔，進淳仁，舉賢才，上下無怨，民用和睦。

「今海內樂業，朝廷淑清。天符旣章，人瑞又明。品物咸亨，山川降靈。神光燿暉，洪洞朗天。鳳皇來儀，翼翼邕邕。羣鳥並從，舞德垂容。神雀仍集，麒麟自至。甘靈滋液，嘉禾櫛比。大化隆洽，男女條暢。家給年豐，咸則三壤。豈不盛哉！昔文王應九尾狐而東夷歸周，武王獲白魚而諸侯同辭，周公受秬鬯而鬼方臣，宣王得白狼而夷狄賓。夫名自正而事自定也。今南郡獲白虎，亦偃武興文之應也。獲之者張武，武張而猛服也。是以北狄賓洽，邊不恤寇，甲士寢而旌旗仆也。」

文學夫子曰：「天符旣聞命矣，敢問人瑞。」

先生曰：「夫匈奴者，百蠻之最彊者也。天性憍蹇，習俗傑暴，賤老貴壯，氣力相高。業在攻伐，事在獵射，兒能騎羊，走箭飛鏃，逐水隨畜，都無常處。鳥集獸散，往來馳騖，周流曠野，以濟嗜欲。其耒耜則弓矢鞍馬，播種則扞弦掌拊，收秋則奔狐馳兔，穫刈則顚倒殪仆。追之則奔遁，釋之則爲寇。是以三王不能懷，五伯不能綏，驚邊扤士，屢犯芻蕘，詩人所歌，自古患之。今聖德隆盛，威靈外覆，日逐舉國而歸德，單於稱臣而朝賀。乾坤之所開，陰陽之所接，編結沮顏，燋齒梟瞯，剪髮黥首，文身裸袒之國，靡不奔走貢獻，歡忻來附，婆娑嘔吟，鼓掖而笑。夫鴻均之世，何物不樂？飛鳥翕翼，泉魚奮躍。是以刺史感懣舒音，而詠至德。鄙人黭淺，不能究識，敬遵所聞，未剋殫焉。」

於是二客醉於仁義，飽於盛德，終日仰歎，怡懌而悅服。